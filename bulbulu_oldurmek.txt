Bülbülü Öldürmek

Birinci Bölüm
Ağabeyim Jem on üç yaşındayken, kolu dirseğinden çok
kötü kırılmıştı. İyileşip de bir daha asla futbol
oynayamayacağı korkusu yatıştıktan sonra sakatlığını
neredeyse unuttu. Sol kolu, sağından bir parça kısa kalmıştı.
Ayaktayken ya da otururken, elinin ayası bedeniyle dik bir açı
yapacak biçimde ayrık dururdu. Ama o top oynayabildiği
sürece bunlara hiç aldırış etmezdi.
Aradan, geçmişi anımsamak gereğini duyacak kadar uzun
yıllar geçtikten sonra aramızda Jem’in kolunun kırılmasına
neden olan olayları konuşabilecek duruma geldik. Ben her
şeyin Ewell’larla başladığını söylüyordum, benden dört yaş
büyük olan ağabeyim Jem ise her şeyin çok daha önce
başladığına inanıyordu. Ona göre her şey, Dill’in gelişi ve
Boo Radley’i dışarı çıkarma fikrini ortaya atışıyla başlamıştı.
“Durumu ayrıntılarıyla ele alacak olursan, işin Andrew
Jakson’la başladığını göreceksin. O burada yaşayan
Kızılderilileri koydan yukarılara sürmeseydi, atamız Simon
Finch Alabama kıyılarında kürek çekemeyecekti. İşte o
zaman biz nerede olacaktık acaba?” dediğim zaman çok
kızmıştı. Ama tartışmaları yumrukla çözemeyecek kadar
büyümüştük artık. Onun için Atticus’a danıştık. Babamız
ikimizin de haklı olduğunu söyledi.

Güneyli oluşumuz, Hasting Çarpışması’nda, dost ya da
düşman yanda, atalarımızdan birinin dövüştüğünü gösterir
yazılı bir belgenin bulunmaması, ailemizden kimileri için bir
utanç kaynağı olmuştur. Varımız yoğumuz, dindarlığına
yalnızca cimriliğinin üstün geldiği, Cornwall’lü Simon
Finch’tir. İngiltere’de kendilerine Metodist diyenlerin
uyguladığı ağır baskılar Simon’ın rahatını kaçırmıştı. Çünkü
Simon da kendini Metodist sayıyordu. Bu yüzden
İngiltere’den göç edip Atlantik Okyanusu’nu aşarak
Philadelphia’ya gelmişti. Oradan Jamaika’ya, oradan da
Mobile’a ve Saint Stephen’ın yukarılarına geçmişti.
Öğretmeni John Wesley’in öğütlerini unutmamaya çalışarak,
eczacılık yapmış, hatta bir hayli de para kazanmıştı. Fakat
süslü, pahalı şeyler giyinmek gibi Tanrı’nın buyruğuna
uymayacak şeyler yaptığından dolayı mutsuzdu. Duygularına
uymuş, öğretmeninin insan ticareti için söylediklerini hiçe
sayarak, üç köle satın almıştı. Onların yardımıyla Saint
Stephen’ın kırk mil kadar yukarılarında, Alabama Nehri’nin
kıyılarında bir çiftlik kurmuştu. Bütün ömrü boyunca Saint
Stephen’a yalnız bir kez, o da evlenecek bir kadın bulmak
için dönmüştü. Böylece Simon, karısı ve birbiri peşi sıra
doğan çocuklarıyla bir soy kurmuştu. Simon Finch uzun yıllar
yaşamış, zengin bir insan olarak ölmüştü.
Ailenin erkeklerinin, Finch’in çiftliği diye bilinen,
Simon’ın kurduğu bu krallıkta kalmaları gelenekti. Çiftlik
kendi kendini besleyecek güçteydi: Çevresindeki
imparatorluklarla karşılaştırılınca hayli gösterişsiz bir yerdi,
ama Mobile’dan nehir yoluyla getirilen un, buz, giyim eşyası
dışındaki her türlü gereksinmesini karşılayacak durumdaydı.
Simon Finch yaşasaydı, torunlarının elinde topraklarından
başka bir şey bırakmayan Kuzey-Güney Savaşı’nı çaresiz bir

öfkeyle karşılardı sanırım. Yine de babam Atticus’un hukuk
okumak için eyaletin başkenti Montgomery’ye, küçük
kardeşinin de tıp öğrenimi için Boston’a gittiği yirminci
yüzyıla kadar, erkeklerin çiftlikte kalmaları geleneği
sürmüştü, iki erkek çiftlikten uzaklaşınca, geride kız
kardeşleri Alexandra kalmıştı. Alexandra, zamanını nehir
kıyısındaki hamağına uzanıp oltasına alabalık gelmesini
bekleyerek geçiren sessiz bir adamla evlenmişti.
Babam baroya kabul edilir edilmez Maycomb’a dönüp
avukatlığa başlamıştı. Finch çiftliğinin yirmi mil doğusunda
bulunan Maycomb, Alabama Eyaleti’ne bağlıydı. Atticus’un
adliye binasındaki ofisi, bir şapka askısı, bir tükürük hokkası,
bir dama tahtası ve yepyeni bir Alabama yasa kitabından
başka pek az şey alabilirdi. İlk iki müşterisi, Maycomb
Hapishanesi’nde asılan iki hükümlü olmuştu. Atticus
onlardan, eyaletin suçlulara tanıdığı bir haktan
faydalanabilmeleri için suçlu olduklarını kabul etmelerini
istemiş, böylece idam cezasından kurtulacaklarını söylemişti.
Fakat aptallıkları ve inatçılıklarıyla tanınan bu iki kardeş buna
yanaşmamışlardı. Alacağı karşılığında katırlarına el koyan bir
nalbandı üç şahidin gözleri önünde öldürmelerine rağmen
suçsuz olduklarında diretmişler, Atticus için de
müvekkillerinin idamında hazır bulunmaktan başka yapacak
bir şey kalmamıştı. Öyle zannediyorum ki, Atticus’un cinayet
davalarına karşı duyduğu derin nefret böyle başladı.
Atticus, Maycomb’daki ilk beş yılda, her şeyden çok
geçim derdiyle uğraştı. Çoğu zaman kazancını kardeşinin
öğrenimine harcadı. Babamdan on yaş küçük olan Jack Hale
Finch, pamuk yetiştirmenin artık kazanç getirmediği bir
zamanda tıp öğrenimine kalkışmıştı. Amcam üniversiteyi
bitirdiği sıralarda Atticus avukatlıktan hatırı sayılır bir gelir

sağlamaya başlamıştı. Maycomb’u severdi. Doğma büyüme
Maycomb’luydu. O, kasaba halkını, onlar da kendisini iyi
tanırdı.
Benim ilk anımsayabildiğim günlerde Maycomb, eski ve
yorgun bir kasabaydı. Yağmur yağdığı zaman sokaklar
kırmızı bir çamur deryasına dönerdi. Kaldırım kenarlarında
otlar yeşerir, alandaki adliye binası her yanından
dökülüverecekmiş gibi dururdu. Nedense, o zamanlar hava
daha sıcak olurdu: Yazın köpekler soluk soluğa kalır,
çektikleri arabalarına bağlı sıska katırlar alandaki yaşlı meşe
ağaçlarının gölgesinde sineklerini kovmaya uğraşırdı.
Erkeklerin kolalı gömlek yakaları daha sabahın dokuzunda
buruş buruş olurdu. Hanımlar öğleden önce ve saat üç
şekerlemesinden sonra yıkanırlar, akşamları ise mis kokulu
talk pudrasına karışan ter kokularıyla yumuşak çay
bisküvilerini yerlerdi.
O zamanlar insanlar ağır ağır hareket ederlerdi. Meydanda
keyiflerince dolaşırlar, çevredeki dükkânlara eğlene eğlene
girip çıkarlardı. Hiçbir şeyde acele etmezlerdi. Gün yine yirmi
dört saatti ama sanki daha uzunmuş gibi gelirdi. Acele etmek
diye bir şey yoktu. Çünkü ne gidilecek bir yer, ne alınacak bir
şey, ne alışveriş yapacak para, ne de Maycomb sınırlarının
dışında görülecek bir yer vardı. Bununla birlikte bazıları
belirsiz bir iyimserlikle doluydular. Çünkü Maycomb’un
kendinden başka korkacak hiçbir şeyi olmadığı söylenirdi.
Biz kasabanın anacaddesinde otururduk... Atticus, Jem,
ben ve bir de aşçımız Calpurnia. Jem’le ben babamızı
severdik. Çünkü Atticus bizimle oynar, bize kitap okur ve
ikimize de tarafsız davranırdı.
Calpurnia başlı başına önemli bir kişiydi. Boylu boslu ve
iri kemikliydi. Miyop olduğundan gözlerini kısarak bakardı.

Beni durmadan mutfaktan çıkmam için uyarır, niçin Jem gibi
uslu olmadığımı sorar, hiç uygun olmayan zamanlarda da eve
girmemi isterdi. Kavgalarımız gürültülü ve hep sonucu belli
olan kavgalardı. Daima Calpurnia kazanırdı. O Jem’in
doğduğu günden beri yanımızdaydı. Kendimi bildim bileli
onun varlığının baskısını hissetmişimdir.
Annemiz ben iki yaşındayken ölmüş. Bu yüzden annemi
hiç hatırlamıyordum. Kendisi Montgomery’li Graliam
ailesindendi. Atticus onunla, eyalet meclisine seçildiği yıl
tanışmış. Kendisi orta yaşta, annemse ondan on beş yaş
küçükmüş. Jem evliliklerinin ilk yılında doğmuş, dört yıl
sonra da ben doğmuşum. İki yıl sonra annemiz kalp
sektesinden ölüvermiş. Ailesinde sık sık görülen bir
hastalıkmış. Onu hiç aramadım. Ama Jem’in özlediğini
sanıyorum. Onu iyice anımsıyordu çünkü. Bazen oyunun tam
ortasında, derin derin içini çeker, oyunu bırakıp garajın
arkasına gider, orada kendi başına otururdu. Böyle
zamanlarda onu rahatsız etmemem gerektiğini bilirdim.
Ben hemen hemen altı, Jem de on yaşlarındayken yaz
tatilinde oyun alanımızın sınırı –Calpurnia’nın sesimizi
duyabileceği uzaklıkta– bir yandan bizim evin iki kapı
kuzeyindeki Bayan Henry Lafayette Dubose’lara, bir yandan
da üç kapı güneyimizdeki Radley’lere uzanırdı. Bu sınırı
aşmayı asla aklımıza getirmedik. Radley’lerin evinde bizi
günlerce uslu uslu oynamaya zorlayacak bilinmez bir varlık
yaşıyordu. Bayan Dubose ise şeytanın ta kendisiydi.
İşte Dill o yaz geldi.
Bir gün, sabahın erken saatlerinde, arka bahçede günlük
oyunumuza başlamak üzereydik. Jem’le bitişik komşu Bayan
Rachel Haverford’un bahçesinden bir ses duyduk. Yavru
köpek mi diye bakmak için demir parmaklığa yaklaştık.

Çünkü Bayan Rachel’ın köpeği neredeyse doğuracaktı.
Ancak, oturmuş bizi seyreden bir çocukla karşılaştık. Pek
ufak tefek görünüyordu. O konuşuncaya kadar sessizce
yüzüne baktık.
“Merhaba.”
Jem hoşnut bir tavırla, “Merhaba,” diye karşılık verdi.
“Adım Charles Baker Harris. Ben okuma yazma bilirim.”
“Ne yapalım yani?” dedim.
“Bunun size ilginç gelebileceğini düşündüm de.
Okunacak bir şeyiniz varsa okurum.”
Jem, “Kaç yaşındasın?” diye sordu. “Dört buçuk var
mısın?”
“Yedinin içindeyim.”
“Bunda şaşılacak bir şey yok,” dedi Jem başparmağını
benden yana sallayarak. “Bizim Scout doğduğu günden beri
okuma yazma bilir. Daha okula bile başlamadı. Sen pek yedi
yaşında göstermiyorsun.”
“Ufak tefeğim ama yaşım büyüktür.”
Jem, onu iyice görebilmek için alnındaki saçları geriye
doğru itti.
“Yanımıza gelmek ister misin Charles Baker Harris?”
dedi. “Aman Tanrım şu isme bakın!”
“Seninkinden daha komik değil herhalde. Rachel hala
senin isminin Jeremy Atticus Finch olduğunu söyledi.”
Jem kaşlarını çatarak, “Adıma uyacak kadar büyüğüm
ben,” diye karşılık verdi. “Senin adın senden daha uzun. Bir
karış daha uzun olduğuna bahse girerim.”
Çocuk parmaklığın altından geçmeye çalışarak,
“Arkadaşlarım bana Dill derler,” dedi.
Jem, “Üstünden atlasan daha iyi edersin,” diye seslendi.
“Nerelisin?”

Dill, Mississippi Eyaleti’nin Meridian kasabasındandı.
Yazı geçirmek için halası Bayan Rachel’ın yanına gelmişti.
Bundan sonra Maycomb’a her yaz geleceğini umuyordu.
Ailesi Maycomb’luydu. Annesi Meridian’da bir fotoğrafçının
yanında çalışıyordu. Dill’in fotoğrafını Güzel Çocuk
Yarışması’na yollamış, beş dolar kazanmıştı. Parayı Dill’e
vermiş, o da yirmi kere sinemaya gitmişti.
Jem, “Burada hiç film seyretmeyiz,” dedi. “Bazen adliye
binasında eğitici filmler gösterirler. Sen iyi bir şeyler seyrettin
mi?”
Dill, Drakula filmini görmüştü. Bu açıklamadan sonra
Jem, Dill’i saygılı bakışlarla süzmeye başladı. “Anlatsana,”
dedi.
Dill başlı başına bir âlemdi. Belinden gömleğine
düğmelenen mavi bir keten pantolon giyerdi. Saçları
bembeyazdı. Başına tüy gibi yapışırdı. Benden bir yaş büyük
olmasına rağmen ondan bir karış daha uzundum. Bize
Drakula filmini anlatırken mavi gözleri bir parlıyor bir
kararıyordu. Gevrek, tatlı bir gülüşü vardı. Alnına düşen
perçemleriyle oynamayı alışkanlık haline getirmişti.
Dill, Drakula’yı anlatmayı bitirince Jem, “Filmi
kitabından daha iyiye benziyor,” dedi.
Ben de babasının nerede olduğunu sorarak, “Ondan hiç
söz etmedin,” dedim.
“Benim babam yok.”
“Öldü mü?”
“Hayır...”
“Öyleyse baban var, değil mi?”
Dill kıpkırmızı oldu. Jem susmamı söyledi. Bu Dill’in
incelendiği ve arkadaşlığa kabul edildiği anlamına geliyordu.

Yaz yine her zamanki gibi geçmeye başladı. Bütün
eğlencemiz arka bahçedeki ikiz, dev kiraz ağaçlarının
arasındaki ağaç evimizle uğraşmak, Oliver Optic, Victor
Appleton ve Edgar Burroughs’un eserlerinden esinlendiğimiz
oyunlarımızı oynamaktı. Daha önce benim üstüme yıkılan
Tarzan’daki maymun, Köprü Altı Çocukları’ndaki Grabtree
ve Tom Swift’teki Damon gibi karakter rollerini artık Dill
oynuyordu. Böylece Dill gitgide kafası ilgi çekici planlar,
garip arzular ve acayip hayallerle dolu bir sihirbaz olup çıktı.
Ama ağustos ayının sonlarına doğru, aynı şeyleri
yinelemekten sıkılmaya başladık. İşte bu sırada Dill, Boo
Radley’i dışarı çıkarma fikrinden söz etti.
Radley’lerin evi Dill’i büyülüyordu sanki. Bütün
uyarılarımıza rağmen orası Dill’i, mıknatıs gibi çekiyordu.
Fakat hiçbir zaman Radley’lerin bahçe kapısına güvenli bir
uzaklıktaki sokak lambasından öteye de çekmiyordu. Dill
orada, kolunu kocaman elektrik direğine dolayarak durur,
gözünü kırpmadan eve bakardı.
Radley’lerin evi bizim evin arkasına doğru dik bir
dönemeçle kıvrılırdı. Güneye doğru yürüyünce evin önündeki
veranda görülürdü. Ev yüksek değildi. Bir zamanlar
bembeyaz olan duvarları, geniş verandası ve yeşil panjurları
şimdi kirli bir renk almıştı. Yağmurun çürüttüğü çatı
kaplamaları verandanın sayvanlarından sarkmıştı. Meşe
ağaçları güneşi tamamıyla engellerdi. Evin önündeki avluyu
yabani otlar bürümüştü.
Evin içinde kötü bir hayalet yaşıyordu. Herkes bu
hayaletten bahsetse de Jem’le ben hiç görmemiştik.
Mehtapsız gecelerde sokağa çıktığını, pencerelerden içerileri
gözetlediğini söylüyorlardı. Hanımeliler soğuktan kuruduğu
zaman, onun dışarı çıkıp çiçekleri kokladığını söyleyenler

vardı. Maycomb’da işlenen bütün ufak tefek suçlar ona
yüklenirdi. Bir keresinde bütün kasaba, geceleri meydana
gelen tuhaf olaylarla adeta dehşete düştü. Tavuklar ve bazı
evcil hayvanlar sakatlanmış olarak bulunuyordu. Olayın
gerçek suçlusunun daha sonra Baker Çağlayanı’nda intihar
eden Deli Addie olduğu anlaşıldıktan çok sonra bile, herkes
Radley’lerin evini, bir türlü silip atmak istemedikleri şüpheli
bakışlarla süzüp durdu. Zenciler Radley’lerin evinin önünden
geceleri asla geçmezdi. Hemen kaldırım değiştirirler, ıslık
çala çala, bir an önce oradan uzaklaşmaya bakarlardı. Okulun
bahçesi Radley’lerin arka bahçesiyle birleşirdi.
Bahçelerindeki dev ceviz ağaçları yemişlerini okulun
bahçesine dökerdi. Fakat çocukların hiçbiri bu cevizlere
dokunmazdı. Radley’lerin cevizlerinin insanı öldüreceğine
inanılmıştı. Onların bahçesine düşen topa kaybolmuş gözüyle
bakılırdı. Hiç peşine düşülmezdi.
Bu evin öyküsü ben ve Jem doğmadan çok yıllar önce
başlamış. Kasabada herkesçe sevilen Radley’ler gittikçe kendi
içlerine kapanmışlar. Maycomb’da bağışlanmayacak bir
davranıştır bu. Kiliseye gitmezler, evde ibadet ederlermiş.
Oysa Maycomb’un en büyük eğlencelerinden biriydi kiliseye
gitmek. Bayan Radley sabah kahvesi için komşularına çok
seyrek uğrar, hiçbir derneğin çalışmalarına katılmazmış. Bay
Radley her sabah on bir buçukta kasabaya iner, tam on ikide
de geri dönermiş. Elinde, komşuların içinde evin yiyeceğinin
bulunduğunu söyledikleri kahverengi bir kesekâğıdıyla.
İhtiyar Radley’in hayatını nasıl kazandığını bir türlü
öğrenemedim... Jem pamuk işiyle uğraştığını söylemişti. Bu
hiçbir iş yapmayanlar için kullanılan nazik bir deyimdir. Her
nasılsa, Bay Radley, karısı ve iki oğlu bu evde uzun yıllardan
beri yaşıyorlardı.

Pazar günleri, Radley’lerin evinin kapı ve pencereleri
kapalı olurdu. Maycomb’lular için bu da garip bir şeydi:
Çünkü kapalı kapı Maycomb’da hastalığa ya da havaların
soğuduğuna işaret ederdi. Pazar, kasaba için resmi ziyaret
günüdür. Hanımlar korselerini, erkekler ceketlerini ve
çocuklar ayakkabılarını giyerler. Ama bir pazar olsun,
komşuların Radley’lerin kapısını çalıp merhaba dedikleri
görülmemiştir. Radley’lerin evlerinin tel kapısı da yoktu. Bir
keresinde Atticus’a Radley’lerin hiç tel kapıları olup
olmadığını sordum. Olduğunu söyledi. Ben doğmadan önce
varmış.
Ortalıkta dolaşan söylentilere göre en küçük Radley, on
yedi on sekiz yaşlarına gelince, kasabanın kuzey tarafında
oturan garip ve geniş bir aile olan Cunningham’larla ahbap
olmuş. Hep birlikte bir çete kurmuşlar. Pek fazla bir şey
yapmıyorlarmış ama yine de kasabanın diline düşecek,
kilisede herkesin önünde uyarılacak kadar ileri gitmişler.
Berber dükkânının önünde vakit öldürürler, pazar günleri
otobüsle Abbottsville’e giderler ve film seyrederlermiş. Nehir
kenarındaki kumarhanede ve balıkçı kampında kumar oynar,
dans ederlermiş. Maycomb’da hiç kimse Bay Radley’e
oğlunun yanlış kişilerle dolaştığını söylemeye cesaret
edememiş.
Bir gece, bir hayli içen gençler, kiraladıkları bir arabayla
etrafta dolaşmaya başlamışlar. Maycomb’un ihtiyar korucusu
Bay Conner’a karşı gelip onu adliye binasının bir odasına
kapatmışlar. Kasabada herkes artık bir şeyler yapılmasının
gerektiğine karar vermiş. Bay Conner gençlerin kimler
olduğunu biliyormuş. Hiçbirinin peşini bırakmamaya da
kararlıymış. Böylece gençler teker teker yargıcın karşısına
getirilmişler. Huzuru bozmak, serserilik, saldırganlık ve bir

kadının duyabileceği kadar yüksek sesle kötü sözcükler
kullanmakla suçlanmışlar. Bay Conner’dan bu son suçlamayı
tam olarak açıklaması istenmiş. İhtiyar korucu da o gece
gençlerin, çirkin sözcükleri bütün kasabanın duyabileceği
kadar yüksek sesle haykırdıklarını söylemiş. Yargıç gençleri
eyalet okuluna göndermeye karar vermiş. Burası kötü,
utanılacak bir yer değilmiş. Ne yazık ki Bay Radley’in
gücüne gitmiş. Yargıçtan oğlunu serbest bırakmasını rica
etmiş. Oğlunun bir daha kimseye zararı dokunmayacağına söz
vermiş. Bay Radley’in sözüne güvenildiğinden dileği yerine
getirilmiş.
Eyalet okuluna giden öteki gençler, parasız yapılabilecek
en iyi öğrenimi görmüş. Hatta bunlardan biri Auburn’daki
mühendis okuluna bile gitmiş. Radley’lerin kapısı pazar günü
olduğu gibi hafta arasında da kapanmış. Ve Bay Radley’in
oğlunu, bir daha tam on beş yıl gören olmamış.
Fakat Jem’in belleğinde, Boo Radley’in ortaya çıkıp pek
çok kişi tarafından görüldüğüyle ilgili belli belirsiz bir hatıra
var. Tabii Jem görmemiş. Bana Atticus’un, Radley’lerden söz
etmekten pek hoşlanmadığını söylemişti. Ne zaman Atticus’a
ne olduğunu sorsa, Atticus kendi işine bakmasını, Radley’leri
rahat bırakmasını söylermiş. Çoğu zaman da başını sallar,
“Hımm... hımmm...” dermiş.
Onun için Jem edindiği bilginin çoğunu, her şeyi bildiğini
ileri süren komşu Bayan Stephanie Crawford’dan öğrenmişti.
Bayan Stephanie’ye göre Boo oturma odasında oturuyor,
Maycomb Tribune gazetesinden defterine yapıştırmak için
bazı kupürler kesiyormuş. İçeri babası girmiş. Tam oğlunun
yanından geçerken, Boo makası babasının bacağına saplamış.
Sonra makasın üstündeki kanı pantolonuna silip işine devam
etmiş.

Bayan Radley, Boo’nun kendilerini öldürmeye kalktığını
haykırarak sokağa fırlamış. Fakat şerif olay yerine geldiğinde
Boo’yu sessizce oturmuş gazeteden kupür keserken bulmuş.
O zaman Boo otuz üç yaşındaymış.
Bayan Stephanie’ye göre Bay Radley oğlunun
Tuscaloo’ya gönderilmesi önerisine karşılık, Boo’nun
tımarhaneye konulmasına izin vermeyeceğini söylemiş. Bay
Radley, Boo’nun deli olmadığını, zaman zaman coştuğunu
ileri sürmüş. Yalnızca bir yere kapatmanın yeteceğini
söylemiş. Boo’yu Maycomb Hapishanesi’ne, zencilerin
arasına koymaya şerifin gönlü elvermemiş. Bunun üstüne
Boo, adliye binasının bodrumuna kapatılmış.
Boo’nun adliye binasının bodrumundan eve götürülüşü,
Jem’in kafasında pek açık bir şekilde yer etmemişti. Bayan
Stephanie Crawford’ın dediğine göre Bay Radley’e Boo’yu
bir an önce eve almadığı takdirde bodrumda rutubetten
çürüyüp gideceği söylenmiş. Sonra Boo sonuna kadar eyaletin
sırtından geçinemezmiş.
Bay Radley’in, Boo’yu gözlerden uzak tutmak için ne gibi
bir çare bulduğunu kimse bilmiyor. Jem’e göre çoğu zaman
Boo yatağına zincirle bağlanıyordu. Atticus bunun doğru
olmadığını söyledi.
Bayan Radley arada sırada ön kapıyı açar ve
tespihağaçlarını sulardı. Bay Radley de her gün çarşıya gidip
gelirdi. Zayıf, kara kuru bir adamdı. Işığı bile aksettirmeyen
donuk, renksiz gözleri vardı. Elmacıkkemikleri çıkıktı. Geniş
ağzının alt dudağı kalın, üst dudağı incecikti. Bayan
Stephanie Crawford, Bay Radley’in Tanrı’nın kelamını tek
kanun olarak kabul ettiğini, dosdoğru bir adam olduğunu
söylemişti. Biz de ona inanmıştık. Çünkü gerçekten de Bay
Radley, baston gibi dimdik yürürdü.

Bizimle hiç konuşmazdı. O geçerken yere bakarak,
“Günaydın efendim,” derdik. O da cevap olarak öksürürdü.
Bay Radley’in büyük oğlu Nathan, Pensacola’da oturuyordu.
Yalnızca Noel’de gelirdi. O eve girip çıktığını gördüğümüz
tek kişiydi. Söylediğine göre Bay Radley, Boo’yu eve
götürdüğü gün, ev canlılığını kaybetmişti.
Bir gün Atticus eğer gürültü yapacak olursak derimizi
yüzeceğini söyledi. Calpurnia’yı da gürültü yaptığımız
takdirde kendisine haber vermesi için sıkı sıkı tembihledi.
Çünkü Bay Radley ölüm döşeğinde yatıyordu. Gürültüyü
kesmek için elden gelen her şey yapıldı: Her iki taraftan
Radley’lerin evi tahta testere tezgâhlarıyla yoldan ayrıldı.
Kaldırımın üstüne saman döküldü. Trafik de arka sokağa
aktarıldı. Doktor Reynolds arabasını bizim evin önüne park
etti. Radley’lere yürüyerek gitti. Biz de günlerce evin içinde
sürünür gibi dolaştık. Nihayet testere tezgâhları kalktı. Ön
avluda durup, Bay Radley’in evimizin önünden geçerek son
yolculuğunu yapacağı anı beklemeye başladık.
Calpurnia, “İşte insanların en aşağılığı gidiyor,” diye
mırıldandı. Düşünceli bir tavırla yere tükürdü. Hayretle
yüzüne bakakaldık. Çünkü Calpurnia’nm beyazlar hakkında
fikir yürütmesine ilk kez tanık oluyorduk.
Herkes Bay Radley gömüldükten sonra Boo’nun ortaya
çıkacağı inanandaydı. Bambaşka bir şey oldu: Boo’nun
ağabeyi Pensacola’dan geldi. Eve yerleşti. Babasıyla
arasındaki tek fark yaşlarıydı sanırım. Jem, Bay Nathan
Radley’in de “pamuk alışverişiyle” uğraştığını söyledi. Bay
Nathan sabahları günaydın dediğimiz zaman bizimle
konuşurdu. Arada sırada eve elinde bir dergiyle döndüğünü
görürdük.

Dill’e Radley’lerden söz ettikçe o daha çok bilmek istiyor,
evi, elektrik direğine sarılıp daha uzun süre gözetliyor, daha
çok merak ediyordu.
“Acaba içerde ne yapıyor?” diye mırıldanıyordu. “Sanki
birden kapıdan başını uzatacakmış gibi geliyor,” diyordu.
Jem, “Dışarı çıkıyor tabii,” diye cevap veriyordu. “Ama
geceleri. Bayan Stephanie Crawford, bir gece yarısı
uyandığında onun pencereden kendisine baktığını gördüğünü
söyledi... Başı tıpkı bir kurukafaya benziyormuş. Hiç gece
uyanıp ayak seslerini duymadın mı Dill? Bak şöyle
yürüyor...” Jem ayaklarını sürür gibi yaparak birkaç adım
giderdi. “Bayan Rachel geceleri kapısını niçin o kadar sıkı
sıkıya kilitliyor sanıyorsun? Ayak izlerini kaç kere gördüm
ben. Bir gece de arka kapıyı zorladığım duydum. Atticus
kalkıncaya kadar gitti tabii.”
“Acaba neye benziyor?” diye sormuştu bir gün Dill.
Jem, Boo’nun akla uygun bir tanımını yapmıştı: Ayak
izlerinden anlaşılacağı üzere boyu yaklaşık iki metreydi.
Serçelerle ve yakalayabildiği kedilerle karnını doyuruyordu.
Bu yüzden elleri kan içindeydi... Eğer bir hayvanı pişirmeden
çiğ çiğ yersen ellerindeki kanı hiçbir şeyle yıkayıp
çıkaramazdın. Yüzünü baştan başa kaplayan bir yara izi vardı.
Ağzındaki bir iki diş, sapsarı ve çürüktü. Durmadan salyası
akardı.
Dill, “Hadi onu dışarı çıkarmaya çalışalım,” demişti.
“Neye benzediğini görmek istiyorum.”
Jem, “Kendini öldürtmek istiyorsan bahçeye girip ön
kapıyı çalman yeter,” diye karşılık vermişti.
İlk girişimimiz, Jem’le Dill arasındaki bir bahisle başladı.
Jem, Radley’lerin kapısını çalabilirse Dill ona iki tane Tom

Swift verecekti. Eğer bunu yapamazsa da Jem’in Gri
Hayalet’ini alacaktı.
Jem üç gün düşündü. Bütün hayatı boyunca bir kerecik
olsun bu cinsten meydan okumaları geri çevirmemişti.
Şerefini kellesinden daha çok seviyordu sanırım. Çünkü Dill
onu pek kolaylıkla kandırdı. Dill ilk gün, “Korkuyorsun,”
dedi. Jem, “Korkmuyorum,” diye karşılık verdi. “Sadece
saygım var.” Ertesi gün Dill, “Ön avluya parmağını olsun
sokamayacak kadar korkuyorsun,” dedi. Jem korkmadığını,
çünkü her gün okula giderken Radley’lerin evinin önünden
geçtiğini söyledi.
“Ama hep koşarak,” dedim.
Dill, üçüncü gün Jem’i yendi. Meridian’lıların
Maycomb’lular kadar korkak olmadıklarını ve bizim kadar
ürkek insanlar görmediğini söylediği zaman kazandı...
Bu, Jem’in köşeye gitmesine, elektrik direğine dayanarak
Radley’lerin evine doğru bakmasına yetti.
“Umarım şunu aklına sokmuşsundur Dill Harris,” dedi
Jem. “Hepimizi gözümüzün yaşına bakmadan öldürecektir.
Gözlerini oyarken sakın beni kabahatli bulma. Sen istedin.”
Dill sabırla, “Hâlâ korkuyorsun,” dedi.
Jem, ilk ve son defa olarak hiçbir şeyden korkmadığını
Dill’in bilmesini istedi. “Bütün düşündüğüm bizi
yakalamasına olanak bırakmadan onu dışarı çıkarmak.” Sonra
Jem’in düşünecek bir de küçük kız kardeşi vardı.
İşte bunu söylediği anda korktuğunu anladım. Evin
damından aşağıya atlayamayacağına bahse girdiğim zaman da
beni ileri sürmüş, “Ben ölürsem sen ne yaparsın?” demişti.
Sonra atlamış, kazasız belasız aşağı inmişti. Bu Radley
sorunu ortaya çıkana kadar kendine olan saygısı son derece
derindi.

“Demek bahse girmeyeceksin ha?” dedi Dill kışkırtır gibi.
“O zaman...”
“Dill, düşünülmesi gereken bazı şeyler var. Bir dakika
dur... Bir kaplumbağayı yuvasından çıkarmaya benziyor...”
“Nasıl?”
“Altına bir kibrit çakarsın.”
Radley’lerin evini ateşe vermeyi düşünüyorlarsa, gidip
Atticus’a haber vereceğimi söyledim.
Dill, kaplumbağanın altına kibrit tutmanın çok kötü bir
şey olduğunu söyledi.
Jem, “Kötü değildir,” diye karşılık verdi. “Sadece dışarı
çıkmasına yardım eder. Ateşte yakmaya benzemez ki.”
“Kibritin hayvanın canını yakmadığını nerden
biliyorsun?”
“Kaplumbağalarda duygu yoktur, aptal.”
“Sen hiç kaplumbağa oldun mu, hı?”
“Hey Tanrım! Dill! Bırak da düşüneyim... Taşa
tuttuğumuzu varsaysak.”
Jem o kadar uzun zaman düşündü ki, Dill daha insaflı bir
öneride bulunmak zorunda kaldı. “İddiayı kaybetmiş olmana
rağmen eğer gidip evin duvarına dokunabilirsen Gri Hayalet’i
senden almayacağım.”
Jem canlandı. “Eve dokunacağım, o kadar mı?” diye
sordu.
Dill başını sallayarak onayladı.
“O kadar olduğuna emin misin? Duvara dokunup
döndüğümde başka isteklerde bulunmayacaksın, değil mi?”
Dill, “Evet, o kadar,” dedi. “Belki de seni avluda görünce
dışarı çıkacaktır. O zaman Scout’la ben üstüne atlar yakalarız.
Kendisine zarar vermeyeceğimizi anlatıncaya kadar sıkı sıkı
tutarız.”

Böylece kaldırıma çıkıp Radley’lerin evinin önüne kadar
yürüdük. Bahçe kapısına gelince durduk.
Dill, “Hadi,” dedi. “Scout’la burada bekliyoruz.”
Jem, “Gidiyorum,” dedi. “Acele etme.”
Bahçenin kapısına kadar gidip geldi. Kaşlarını çatmış, en
iyi giriş ve çıkışın nasıl yapılabileceğini düşünüyordu.
O zaman alayla, dudak bükerek yüzüne baktım.
Jem hızla bahçe kapısını açtı. Eve doğru koştu. Avcunu
duvara vurdu. Sonra koşarak geri geldi. Yanımızdan geçti.
Yaptığını takdir edip etmediğimizi anlamak için yüzümüze
bakmadı bile. Dill’le peşinden koştuk. Verandamıza sağ salim
fakat soluk soluğa vardık. Dönüp arkamıza baktık.
Eski ev aynı şekilde, süklüm püklüm duruyordu, yalnız
pencerelerden birinin panjurunun kıpırdar gibi olduğunu
gördük. Hafif bir kıpırtı. Küçük, hemen hemen görünmez bir
kımıltı... Sonra yine eski hareketsizliğine döndü.

İkinci Bölüm
Dill eylülün ilk günlerinde Meridian’a döndü. Onu beş
otobüsüyle yolcu ettik. Bir hafta sonra okula başlayacağım
aklıma gelinceye kadar kendimi son derece perişan hissettim.
Hayatımda hiçbir şeyi bu kadar istememiştim. Kışın saatler
boyunca, Jem’in verdiği teleskopla ağacın tepesinden okulda
oynayan çocukları seyreder, oyunlarını öğrenmeye, üzerinde
kırmızı ceketiyle körebe oynayan Jem’in başarılarını ve
yenilgilerini gizlice paylaşmaya çalışırdım. Ben de onların
arasına katılmak istiyordum.
Jem ilk gün beni okula götürmeyi kabul etti. Bu iş
çoğunlukla veliler tarafından yapılıyordu ama Atticus, Jem’in
beni okula götürmekten, sınıfımı göstermekten pek memnun
kalacağını söylemişti. Bu işi yapsın diye galiba Jem’e para da
vermişti. Çünkü Radley’lerin evini geçip köşeyi dönerken
Jem’in cebinden alışmadığım bir şıngırtı geldi. Okulun avlusu
boyunca yürürken, Jem okul içinde kendisini rahatsız
etmememi, Tarzan’dan bir sahneyi oynamamızı istemeye
kalkışmamamı, özel hayatını ilgilendiren sorunlarla kendisini
zor durumda bırakmamamı, hele öğle tatili ya da teneffüs
saatlerinde gelip koluna yapışmamamı tembih etti. Kısacası
onu kendi haline bırakacaktım.

“Artık beraber oynamayacağız mı demek istiyorsun?”
diye sordum.
“Evde her zamanki gibi hareket edeceğiz,” diye cevap
verdi. “Bak göreceksin... okul bambaşkadır.”
Gerçekten başkaydı. Daha ilk günün sabahı sona ermeden
öğretmenimiz Bayan Caroline Fisher beni tahtaya kaldırdı.
Elime cetvelle vurdu. Sonra da öğlene kadar köşede ayakta
bekletti.
Bayan Caroline yirmi bir yaşından fazla yoktu. Parlak
kahverengi saçları, pembe yanakları vardı. Tırnaklarını
kıpkırmızı boyuyordu. Yüksek topuklu ayakkabılar ve kırmızı
beyaz çizgili bir elbise giyiyordu. Tıpkı bir naneşekerine
benziyordu, naneşekeri gibi kokuyordu. Bayan Maudie
Atkinson’ın bir kapı aşağımızdaki evinin üst odalarından
birinde kalıyordu. Bayan Atkinson bizi onunla tanıştırdığı
zaman Jem günlerce hayal kurarak dolaştı durdu.
Bayan Caroline küçük harflerle adını tahtaya yazdı ve,
“Bu adımın Bayan Caroline Fisher olduğunu gösteriyor,”
dedi. “Kuzey Carolina’nın Winston kasabasındanım.” Çokları
endişeli bir tavırla bir şeyler mırıldandılar. Acaba öğretmen o
bölgeye has özellikleri üzerinde taşıyor muydu –Alabama 11
Ocak 1861’de Birlik’ten ayrıldığı zaman Winston da
Alabama’dan ayrılmıştı. Maycomb’da bunu bilmeyen yoktu.
Kuzey Carolina içki endüstrisi, büyük hayvanlar, çelik
şirketleri, Cumhuriyetçiler, profesörler ve geçmişi olmayan
insanlarla doluydu.
Bayan Caroline, ilk güne bir masal okumakla başladı.
Masal kedilerle ilgiliydi. Kediler birbirleriyle uzun uzun
konuşuyorlar, garip elbiseler giyiyor, mutfak sobasının
altındaki sıcak bir yerde oturuyorlardı. Anne kedi, şekerciden
çikolatalı bir fare şekerlemesi istediği zaman, sınıf üzüm

kurtları gibi fıkır fıkır kaynamaya çoktan başlamıştı. Bayan
Caroline, kaba pamuklu kumaştan gömlekli, çuvaldan
pantolonlu, çoğu yürümeye başladığı günden beri pamuk
tarlalarında çalışmaya, domuz beslemeye başlamış bu perişan
birinci sınıf çocuklarının masal edebiyatına karşı ilgisiz
kaldıklarının farkında değil gibiydi. Masalın sonuna gelince
başını kaldırdı, “Ne güzel, değil mi?” dedi.
Sonra kalkıp karatahtaya gitti. Alfabeyi büyük harflerle
kocaman kocaman yazdı. Sınıfa dönerek, “Bunların ne
olduğunu bilen var mı?” diye sordu.
Herkes biliyordu. Çünkü sınıfın çoğunu çift dikişler
oluşturuyordu.
Beni seçmesindeki sebep adımı bildiğinden dolayıydı
sanıyorum. Ben alfabeyi okurken kaşlarının arasında hafif bir
çizgi meydana geldi. Birinci sınıf kitabının birkaç satırını ve
gazetedeki borsa haberlerini okuttuktan sonra okuma
bildiğimi anladı ve yüzüme küçümseyerek baktı. Babama,
bana artık hiçbir şey öğretmemesini söylememi istedi. Okulda
öğrendiklerimle karışırdı sonra.
Hayretle, “Bana ders vermesin mi dediniz?” diye sordum.
“Babam bana hiçbir şey öğretmedi Bayan Caroline,” dedim.
“Atticus’un bana ders verecek zamanı yoktur ki.” Bayan
Caroline gülümseyip başını sallayınca, “Atticus akşamları
işten o kadar yorgun gelir ki oturma odasında oturup
okumaktan başka bir şey yapamaz,” diye de ekledim.
Bayan Caroline, “Peki baban öğretmediyse kim öğretti?”
diye sordu sevecen bir ses tonuyla. “Birinin öğretmesi gerek.
Okumayı doğuştan öğrenmedin ya.”
“Jem’in dediğine göre doğduğumdan beri biliyormuşum.
Bir kitaptan okuduğuma göre ben Finch değil de
Bullfinch’mişim. Jem asıl adımın Jean Louise Bullfinch

olduğunu söylüyor. Doğduğum zaman beni değiş tokuş
etmişler ve...”
Bayan Caroline’in yalan söylediğimi sandığını
görüyordum. “Boş işlerle bu kadar çok uğraşma tatlım,” dedi
bana. “Babana söyle de artık sana ders vermesin. Taze bir
bellekle okuma öğrenmek daha iyidir. Ona, benim işe buradan
başlayacağımı ve yapılan bu büyük yanlışı düzeltmeye
çalışacağımı söyle.”
“Efendim?”
“Baban nasıl öğretileceğini bilmiyor. Artık oturabilirsin.”
Özür dilemeye benzer bir şeyler mırıldandım. Ne gibi bir
suç işlediğimi düşünerek yerime oturdum. Okumayı bile bile
öğrenmemiştim. Ama her nasılsa gündelik gazeteleri
okuyabildiğimi fark etmiştim. Kilisede geçen uzun saatler
sırasında mı öğrenmiştim yoksa? İlahileri okuyamadığım bir
zamanı hatırlamıyordum. Okumayı kendiliğinden
öğrendiğimi sanıyorum. Atticus’un parmağının altından
geçtiği satırların ne zaman kelimelere ayrıldığının farkında
değilim. Fakat hatırlayabildiğim zamandan beri bu kelimelere
bakıyordum. Günlük haberleri, yasalaşacak kararları, Lorenzo
Dow’ın hatıralarını dinliyordum. Atticus’un, kucağına
oturduğum sırada okuduğu her şeyi dinledim. Okumayı asla
sevmezdim. İnsan soluk almaktan hoşlanmaz ki.
Bayan Caroline’i kızdırdığımın farkındaydım. Onun için
köşeme çekildim. Teneffüs saatine kadar pencereden dışarı
baktım. Teneffüste Jem yanıma geldi. İşlerin nasıl gittiğini
sordu, anlattım.
“Kalmak istemesem hemen ayrılırdım buradan Jem. Şu
lanet kadın, Atticus’un bana okuma öğrettiğini, artık
öğretmemesi gerektiğini söylüyor”

Jem, “Üzülme Scout,” diyerek beni teselli etti. “Bizim
öğretmen, Bayan Caroline’in yeni bir öğretme yöntemi
uygulayacağını söyledi. Kolejde öğrenmiş. Yakında bütün
sınıflarda aynı yöntem uygulanacak. Bu yöntemde kitaptan
fazla bir şey öğrenmek zorunda değilsin... Söz gelişi inekler
hakkında bilgi edinmek istediğin zaman gidip bir tanesini
sağacaksın. Anlaşıldı mı?”
“Anladım Jem. Ama ben ineklerle uğraşmak istemiyorum
ki. Ben...”
“İstemek zorundasın. İnekleri iyice öğrenmelisin. Onlar
Maycomb’daki yaşamın en önemli ayrıntısıdır.”
Jem’e aklını mı kaçırdığını sordum.
“Ben sana sadece uygulanacak yeni yöntemi anlatmaya
çalışıyorum inatçı keçi. Buna Dewey Ondalık Sistemi
diyorlar.”
Jem’in fikirlerine hiçbir zaman karşı gelmemiştim. Bu kez
de karşı koymak için bir neden bulamadım. Bayan
Caroline’in Dewey Ondalık Sistemi denen yöntemi bize
üzerinde “Kedi”, “Fare”, “İnsan” ve “Sen” yazılı karton
parçalarını kaldırıp göstermesiydi. Bizden hiçbir şey
istenmiyordu. Sınıf bu öğretiş şeklini sessiz bir ilgisizlikle
karşılıyordu. Ben çok sıkılıyordum. Bu yüzden Dill’e bir
mektup yazmaya başladım. Bayan Caroline beni mektup
yazarken yakaladı. Yeniden, babamın bana ders vermekten
vazgeçmesini kendisine söylememi tembihledi. “Sonra,” dedi.
“Biz birinci sınıfta küçük harflerle yazmayız, büyük harflerle
yazarız. Küçük harfleri ancak üçüncü sınıfta kullanacaksınız.”
Bu da Calpurnia’nın suçuydu. Öyle sanıyorum ki
yağmurlu günlerde dışarı çıkamadığımız zaman evde
kendisini deli etmem için Calpurnia bu yolu bulmuştu. Bir
tahtanın üstüne alfabeyi, onun altına da İncil’den bir ayeti

yazar, önüme koyardı. Eğer bu yazdıklarım, onun beğeneceği
kadar güzel yazacak olursam beni üzeri tereyağlı ve şekerli
bir dilim ekmekle ödüllendirirdi. Calpurnia asla duygularına
kapılmazdı: Onu binde bir hoşnut ederdim, o da beni binde
bir ödüllendirirdi.
Bayan Caroline, “Eve yemeğe gidecekler parmaklarını
kaldırsın,” deyince Calpurnia’ya karşı duyduğum öfkeyi
unuttum.
Kasabada oturan öğrencilerin hepsi evlerine gideceklerdi.
Bayan Caroline hepimize bir baktı. “Burada yiyecek olanlar
yemeklerini sıranın üstüne çıkarsınlar,” dedi.
Nereden çıktığı belli olmayan paketler, termoslar sıraların
üstüne yayıldı. Tavana madeni ışıklar aksetti. Bayan Caroline
sıraların arasında dolaşarak paketlerin içindeki yiyeceklere
baktı. Memnun olduğu zaman gülümsüyor, olmadığı zaman
da hafifçe kaşlarını çatıyordu. Walter Cunningham’ın sırasına
gelince durdu. “Senin nerede?” diye sordu. “Bu sabah
yemeğini getirmeyi mi unuttun?”
Walter önüne bakıyordu. Zayıf çenesinde bir kasın
oynadığını fark ettim.
“Evet efendim,” diye mırıldandı.
Bayan Caroline masasına gitti. Çantasını açtı... Walter’a,
“Al sana bir çeyrek,” dedi. “Bugün yemeğini dışarda ye.
Yarın borcunu ödersin.”
Walter başını salladı. “Hayır, teşekkür ederim efendim,”
dedi.
Bayan Caroline’in sesinden canının sıkılmaya başladığı
anlaşılıyordu. “Hadi Walter,” dedi. “Gel al.”
Walter yine başını salladı.
“Benim durumumun nasıl olduğunu sen söyle,” diye
fısıldadı.

Dönüp baktım. Bütün çocukların bana baktıklarını o
zaman fark ettim. Bayan Caroline’le iki kere konuşmuştum.
Çocuksu bir inançla, öğretmenle aramda bir yakınlığın
doğduğunu ve benim sözümü dinleyeceğini sanıyorlardı.
Walter’ın yardımına koştum. Terbiyeli bir tavırla
yerimden kalktım.
“Efendim!”
“Ne var Jean Louise?”
“Bayan Caroline, Walter, Cunningham ailesindendir.”
Sonra yerime oturdum.
Her şeyi, gayet açık bir şekilde anlattığımı sanmıştım. Biz
hepimiz anlamıştık. Walter yemeğini getirmeyi unutmamıştı.
Getirecek yemeği yoktu. Bugün yoktu, yarın da daha ertesi
gün de olacağı kuşkuluydu. Ömründe üç çeyreği bir arada
görmüş değildi. Tekrar anlatmaya çalıştım. “Walter,
Cunningham’lardandır Bayan Caroline.”
“Ne demek istediğini anlamıyorum Jean Louise?”
“Zararı yok efendim. Zamanla kasabadaki herkesi
tanıyacaksınız. Cunningham’lar ödeyemeyeceklerini
bildikleri hiçbir şeyi kabul etmezler... Ne kiliseden sadaka ne
de başka bir şey. Kimseden bir şey almazlar. Ellerindekiyle
geçinmeye bakarlar. Pek fazla bir şeyleri yoktur ama yine de
geçinip giderler,”
Cunningham’lar hakkındaki bilgimi geçen kış edinmiştim.
Walter’ın babası, babamın müvekkillerindendi. Bir gece ikisi
oturma odasında oturup meseleyi görüşmüşlerdi. Walter’ın
babası Bay Cunningham ayrılırken, “Borcumu ne zaman
ödeyebileceğimi bilmiyorum Bay Finch,” demişti.
Atticus, “Bunun için üzülme,” diye karşılık vermişti.
Atticus’a Bay Cunningham’ın borcunu ödeyip
ödemeyeceğini sorunca, “Para vererek ödemeyecek,” diye

cevap vermişti. “Ama yıl sona ermeden Bay Cunningham’ın
bana borcu kalmayacağından eminim. Sen de göreceksin.”
Bekledik. Bir sabah Jem’le arka bahçede bir çeki odun
bulduk. Daha sonra bir çuval yabani fıstık belirdi. Noel’de bir
kocaman çam ve hatmi çiçekleri geldi. O ilkbaharda da, bir
küçük çuval dolusu şalgam bulunca Atticus, Bay
Cunningham’ın borcunu ödediğini, hatta fazlasını bile
verdiğini söyledi.
“Niçin borcunu bu şekilde ödüyor?” diye sordum.
“Çünkü bu şekilde ödeyebilir. Parası yok.”
“Biz yoksul muyuz Atticus?”
Atticus başını sallayarak, “Yoksuluz,” dedi.
Jem burnunu karıştırarak, “Cunningham’lar kadar yoksul
muyuz?” diye sordu.
“O kadar değil. Cunningham’lar köylüdür. Çiftçi insanlar.
Bunalım onları daha çok etkiledi.”
Atticus, köylülerin yoksullaşması yüzünden şehirlilerin de
yoksul olduklarını anlattı. Alabama tarımla geçinen bir eyalet
olduğundan doktor, dişçi ve avukat için para bulmak pek güç
oluyordu. Bay Cunningham topraklarını ipotekleyerek
geçinmeye bakıyordu. Atticus, Bay Cunningham’ın soylu bir
aileden geldiğini eklemeyi unutmadı.
Cunningham’ların bir avukata verecek paraları
olmadığından bize borçlarını ellerinde olanla ödemeye
çalışmışlardı. Atticus, “Biliyor musun?” dedi. “Doktor
Reynols da aynı şekilde çalışıyor. Doğuma girdiğinde
karşılığında bir çuval patates alıyor.”
Bütün bunları Bayan Caroline’e anlatabilsem bir hayli
dertten, öğrencilerinin karşısında küçük düşmekten
kurtulacaktı. Ne yazık ki onları Atticus kadar güzel anlatacak
yetenekte değilim. Bu yüzden, “Walter’ı utandırıyorsunuz

Bayan Caroline,” dedim. “Walter’ın yarın getirecek bir
çeyreği yok. Size de çalı çırpı getiremez.”
Bayan Caroline yıldırım çarpmış gibi bir an hareketsiz
kaldı. Sonra beni yakamdan yakalayarak sürükler gibi
masasının başına götürdü. “Jean Louise, bu sabahlık senden
çektiklerim yeter,” dedi. “Her şeyi yanlış yoldan çözmeye
bakıyorsun. Uzat elini bakayım.”
Avcuma tükürecek sandım. Maycomb’da ancak bunun
için el açıp uzatılırdı: Sözlü anlaşmaların onayında
gerçekleştirilen onurlu bir davranıştı bu. Bayan Caroline’le ne
gibi bir anlaşma yaptığımızı merak ederek sınıftan yana
döndüm. Onlar da bana, benim kadar şaşkın bakıyorlardı.
Bayan Caroline, cetvelini aldı, avcuma beş altı kere vurdu.
Sonra köşede durmamı söyledi. Bayan Caroline’in beni
dövdüğünü kavradıklarında sınıftan bir kahkaha tufanıdır
koptu.
Bayan Caroline onları da aynı şekilde cezalandıracağını
söyleyince birinci sınıf yeniden coştu. Ancak Maycomb’un
yerlilerinden olduğu için Bayan Caroline’in öğretme
yöntemlerinden habersiz olan Bayan Blount kapıda
görününce ortalığı bir sessizlik kapladı. Bayan Blount elleri
kalçasında kapıda duruyordu. “Bu odadan çıt çıktığım
duyarsam hepinizi teker teker yakarım,” dedi. “Bayan
Caroline, altıncı sınıf ders takip edemiyor. Gürültüyü kesin
lütfen!”
Sınıfın köşesinde dikilişim pek fazla sürmedi. Zilin
çalışıyla cezadan kurtuldum. Bayan Caroline, çocuklar
sınıftan çıkana kadar bekledi. Sınıftan en son çıkan ben
olduğumdan onun sandalyesine çöker gibi oturduğunu, başını
avuçlarının içine aldığını yalnız ben gördüm. Bana karşı iyi

davranmış olsaydı onun için üzüntü duyardım. Çok tatlı bir
kızdı çünkü.

Üçüncü Bölüm
Bahçede Walter Cunningham’ın peşinden koşup
yakalamış, büyük bir zevkle oğlanın burnunu toprağa
sürtüyordum ki Jem yetişti. Bırakmamı söyledi. “Sen
Walter’dan daha büyüksün,” dedi.
“Neredeyse senin yaşında,” diye karşılık verdim. “Sınıfta
hata yapmama sebep oldu.”
“Bırak Scout. Ne oldu?”
“Yemek getirmemiş,” dedim. Olanları anlattım. Walter
yerden kalkmış sessiz sedasız beni ve Jem’i dinliyordu. Sanki
üstüne yürüyecekmişiz gibi yumruklarını sıkmıştı. Jem
düşünceli bir tavırla Walter’ı süzdü. “Babanı tanıyorum,”
dedi.
Walter ferahlamış gibiydi. Dill Harris’inkiler kadar mavi
olan gözlerinin etrafı kırmızı ve nemliydi. Islak bir
pembelikteki burnunun ucundan başka yüzünde renk namına
bir şey yoktu. Madeni halkalarla oynayarak parmaklarını
pantolonunun üstünde gezdiriyordu.
Jem birden ona gülümsedi. “Bizimle eve yemeğe gel
Walter,” dedi. “Çok seviniriz.”
Walter’ın yüzü önce sevinçle aydınlandı. Sonra karardı.
“Babamız, senin babanın arkadaşı. Scout’a bakma sen...
Delidir o. Tekrar vurmaya kalkmaz merak etme.”

“Bundan pek emin değilim,” dedim. Sonra Jem’in benim
için düşündüklerinden sıkılarak, “Evet Walter,” dedim.
“Tekrar kavga çıkarmam. Aşçımız Cal nefis yemekler yapar.”
Welter dudaklarını ısırarak olduğu yerde duruyordu. Ben
üstelemekten vazgeçtim. Neredeyse Radley’lerin evinin
önüne gelmiştik ki Walter, “Hey durun, geliyorum,” diye
seslendi.
Welter yanımıza gelince Jem onunla nazik nazik
konuşmaya başladı. Radley’lerin evini göstererek, “Burada
bir hayalet yaşıyor,” dedi. “Hiç söz edildiğini duydun mu
Walter?”
“Duydum galiba,” diye cevap verdi Walter. “Okula
geldiğim ilk yıl az kalsın ölüyordum. Cevizleri yedim. Onun
bu cevizleri zehirlediğini ve okulun bahçesine bıraktığını
söylüyorlar.”
Jem’in Boo Radley’e karşı olan korkusu eskisi kadar
değildi. Onun için ben ve Walter onun yanında rahat rahat
yürüyorduk. Gerçekten de Jem, “Bir defasında ben, evin
duvarına kadar gidip geldim,” diyerek Walter’a övündü.
Havaya bakarak, “Eve kadar giden birinin artık önünden
her geçişinde koşmasına gerek yok,” dedim.
“Kim koşuyormuş bakayım?”
“Sen. Yanında kimse olmadığı zaman öyle bir koşuyorsun
ki.”
Evimize vardığımızda, Walter, bir Cunningham olduğunu
çoktan unutmuştu. Jem mutfağa koşarak Calpurnia’ya masaya
bir tabak daha koymasını söyledi. Atticus, Walter’a hoş
geldin dedi. Hemen buğday hakkında ne benim ne de Jem’in
anlayabildiği bir tartışmaya daldılar.
“Birinci sınıfı baharda tarlada babama yardım etmek
zorunda olduğum için bir türlü geçemedim Bay Finch. Ama

şimdi babama yardımcı olabilecek bir kardeşim var.”
“Doğduğunda doktora bir çuval patates verdiniz mi?” diye
sordum. Fakat Atticus bana sert bir bakış fırlattı.
Walter tabağını yemekle doldururken, bir yandan da
babamla ciddi ciddi konuşuyordu. Jem’le ben şaşkınlık
içindeydik. Atticus tarla işlerinden söz ederken Walter sözünü
kesip şurup olup olmadığını sordu. Calpurnia şurup
sürahisiyle göründü. Walter işini bitirinceye kadar durup
bekledi. Walter sebze ve etinin üstüne cömert bir şekilde
şurup döktü. Eğer ben ne yaptığını sormasam belki de sütüne
bile şurup koyacaktı. Sürahiyi büyük bir gürültüyle masaya
koydu. Sonra ellerini tabağından çekti. Başını önüne eğdi.
Çıkardığı gürültüden dolayı utanç içindeydi ve ben de ona
kötü kötü bakıyordum.
Atticus tekrar bana kaşlarını çatarak baktı. “Ama
yemeğini şurupla çorbaya çevirdi,” diye itiraz ettim. “Her
yerine döktü.”
İşte o zaman Calpurnia beni mutfağa çağırdı.
Çok kızmıştı. Kızdığı zaman Calpurnia’nm dili dolaşır,
konuşması bozulur. Sakin zamanlarda dili onun kadar düzgün
olan pek az kişi vardı Maycomb’da. Atticus, Calpurnia’nın
birçok zenciden daha kültürlü olduğunu söylemişti.
Gözlerini kısarak yüzüme bakınca gözlerinin etrafındaki
kırışıklıklar derinleşti. “Bizim gibi yemek yemeyenler de
vardır,” dedi sert bir şekilde. “Senin gibi yemek yemiyorlar
diye masada onlara hakaret etmen gerekmez. O çocuk sizin
misafiriniz. Eğer masa örtüsünü yemeye kalksa, bırakacaksın
yesin.”
“Misafir değil Calpurnia. Sadece bir Cunningham.”
“Yavaş konuş! Sorun kim olduğu değil. Bu evden içeri
adımını atan herkes senin misafirin sayılır. Sanki sen çok

önemli biriymişsin gibi onu bunu eleştirdiğini duymayayım
bir daha! Sizin durumunuz Cunningham’lardan daha iyi
olabilir. Ama bu onları aşağılamam gerektirmez... Mademki
masada yemek yiyemeyecek kadar görgü kurallarından
habersizsin, oturup burada, mutfakta yersin!”
Calpurnia arkama bir şaplak atarak beni masaya oturttu.
Yemeğimi orada bitirdim. Tekrar masadakilerle yüz yüze
gelmediğim için kendimi şanslı sayıyordum. Calpurnia’ya
sabretmesini, ondan öç alacağımı söyledim. O, işleriyle
uğraşırken, gidip kendimi nehre atacaktım. Bak o zaman bu
yaptıklarına ne kadar üzülecekti. Sonra onun yüzünden başım
zaten derde girmişti. Bana yazı yazmasını öğretmişti. Hep
onun suçuydu. “Sus bakayım,” dedi.
Jem’le Walter, benden önce okula gittiler: Calpurnia’nın
yaptıklarını Atticus’a anlatabilmem için yalnız kalmam
gerekiyordu. Yakınmalarımı, “Calpurnia, Jem’i benden daha
çok seviyor,” diyerek bitirdim. Atticus’un, onu hiç
geciktirmeden, evine yollamasını önerdim.
Atticus kaşlarını çatarak, “Hiç düşündün mü?” dedi. “Jem
onu senin yarın kadar üzmüyor. Şimdi veya sonra
Calpurnia’yı evine yollamaya hiç niyetim yok. Onsuz ne
yaparız? Calpurnia’nın senin için neler yaptığını bir düşün de
ona göre hareket et anladın mı?”
Calpurnia’dan nefret ederek okula döndüm. Ani bir
feryatla yerimden fırlayıncaya kadar da Cal’a olan öfkem
geçmemişti. Baktım. Bayan Caroline sınıfın ortasına gelmiş,
yüzünü elleriyle kapamıştı.
“Canlı!” diye bağırıyordu.
Sınıfın erkek öğrencileri yıldırım gibi yardıma koştular.
Ben Bayan Caroline’in bir fareden korktuğunu sanmıştım.
Hayvanlara karşı olan düşkünlüğüyle tanınan Küçük Chuck,

“Nereye gitti Bayan Caroline?” diye telaşla soruyordu.
“Çabuk söyleyin nereye gitti?” Hemen arkasında duran bir
oğlana dönerek, “Kapıyı kapa,” dedi, “Fareyi yakalayacağız.
Çabuk. Efendim, nereye gitti?”
Bayan Caroline, titreyen parmağıyla ne yerdeki ne de
sıranın üstündeki bir şeyi işaret etti. Tanımadığım kambur bir
çocuğu gösterdi. Küçük Chuck’ın suratı buruştu. Nazik bir
tavırla, “Bunu mu demek istediniz efendim?” dedi. “Evet,
canlı. Demek sizi korkutan bu?”
Bayan Caroline perişan bir halde, “Tam yanından
geçiyordum ki saçlarının arasından çıktı... Saçlarının
arasından çıktı...” dedi.
Küçük Chuck rahat bir gülümseyişle, “Bitten korkulacak
bir şey yok efendim,” dedi. “Hiç bit görmemiş miydiniz?
Artık korkmayın. Masanıza geçin. Derse başlayın.”
Küçük Chuck da bir dahaki öğününün nereden geleceğini
bilmeyenlerdendi. O da doğuştan centilmendi. Bayan
Caroline’i dirseğinden tutarak onu masasına götürdü. “Artık
sakinleşin efendim,” dedi. “Ben size bir bardak soğuk su
getireyim.”
Bitin sahibi sebep olduğu bu karışıklığa en küçük bir ilgi
göstermemişti. Alnının üstündeki saçlarını karıştırdı. Davetsiz
misafiri buldu. Ve parmaklarının arasında ezdi.
Bayan Caroline olanları ürküntüyle seyrediyordu. O
sırada Küçük Chuck kâğıt bardakta su getirdi. Bayan Caroline
suyu içti. Sonunda kendine gelerek, müşfik bir tonda, “Senin
adın ne oğlum?” diye sordu.
Oğlan gözlerini kırpıştırarak, “Kimin, benim mi?” dedi.
Bayan Caroline başını salladı. “Evet senin.”
“Burris Ewell.” Bayan Caroline yoklama defterine baktı.
“Burada bir Ewell var ama adı yazılı değil,” dedi. “Bana adını

heceler misin?”
“Nasıl hecelendiğini bilmiyorum. Evde bana Burris
derler.”
“Pekâlâ Burris,” dedi Bayan Caroline. “Öğleden sonra
serbestsin, eve gidip saçlarını yıkamanı istiyorum.”
Bayan Caroline masasının çekmecesinden ciltli, kalın bir
kitap çıkardı. Sayfalarını karıştırdı. Bir şey okudu. “Burris
için iyi bir ev ilacı... Burris eve gitmeni, başını yıkamanı,
sonra da gazla ovuşturmanı istiyorum.”
“Niçin efendim?”
“Şeyden... bitlerden kurtulman için Burris. Diğer
çocuklara da geçebilir sonra. Bunu sen de istemezsin değil
mi?”
Çocuk yerinden kalktı. Şimdiye kadar, bu kadar pis bir
insan görmemiştim. Ensesi simsiyah, ellerinin üstü nasırlı,
tırnakları dibine kadar kirle doluydu. Bayan Caroline’i şöyle
bir süzdü. Kimse onun farkına varmamıştı. Çünkü sabahtan
beri sınıfı ben oyalamıştım.
“Sonra tepeden tırnağa bir yıkan Burris,” diye ekledi
Bayan Caroline.
Çocuk kaba bir biçimde güldü. “Beni siz eve
yollamıyorsunuz efendim.” dedi. “Ben zaten gitmek
üzereydim. Bu yıllık vazifemi yerine getirdim.”
Bayan Caroline şaşırdı. “Ne demek istiyorsun?” diye
sordu.
Çocuk cevap vermedi. Kısa ve alaycı bir tebessümle
güldü.
Sınıfın büyüklerinden biri cevap verdi. “Burris, Ewell
ailesinden efendim,” dedi. Bu anlatımın benimki kadar
başarılı olup olmadığını merakla bekledim. Fakat bu sefer
Bayan Caroline dinliyordu. “Bütün okul onlarla doludur. Her

yılın ilk gününde gelirler, sonra ortadan kaybolurlar. Şerife
şikâyet edilmekle korkutuldukları için gelirler. Fakat okul
yönetimi onları okulda tutmaya çalışmaktan çoktan vazgeçti.
Yılın geri kalan döneminde onları hep yok diye
işaretleyeceksiniz.”
Sevecen bir ilgiyle bakan Bayan Caroline, “Peki, bu
çocukların anne babaları ne diyor?” diye sordu.
“Anneleri yok, öldü.”
Burris Ewell kendisi için söylenen bu sözlerden pek
memnun kalmışa benziyordu. “Üç yıldır, birinci sınıfın birinci
gününe geliyorum,” dedi. “Belki bu yıl beni ikinci sınıfa
geçirirler.”
Bayan Caroline, “Yerine otur Burris,” dedi. Bunu
söylediği anda büyük bir yanlış yapmış olduğunu anladı.
Burris’in duyduğu hoşnutluk birden öfkeye döndü.
“Siz beni oturtmaya çalışın da görelim.”
Küçük Chuck yerinden kalktı. “Bırakın gitsin efendim,”
dedi. “Çok terbiyesiz bir insandır. Her şeyi yapabilir. Sınıf
küçük çocuklarla dolu.”
Küçük Chuck’ın kendisi mini mini bir şeydi. Ama Burris
Ewell ondan yana dönünce, Küçük Chuck’ın eli sağ cebine
doğru gitti. “Kendine gel Burris,” dedi. “Seni bir anda
öldürebilirim. Artık evine git.”
Yarısına zor gelen bu çocuktan, Burris korkmuş gibiydi.
Bayan Caroline de kararını vermişti. O da, “Burris, evine git,”
dedi. “Gitmezsen müdürü çağırırım. Zaten durumu bildirmem
gerekiyor.”
Burris, adeta burnundan soluyarak ağır ağır kapıya gitti.
Güvenli bir uzaklığa varınca döndü, “Ne yaparsan yap lanet
olası!” diye bağırdı. “Senin gibi bir öğretmen bozuntusu bana

bir şey yaptırtamaz! Beni bir yere gönderemezsiniz.
Unutmayın, beni bir yere gönderemezsiniz.”
Bayan Caroline’in ağladığını görünceye kadar bekledi.
Sonra çıkıp gitti.
Çok geçmeden hepimiz Bayan Caroline’in çevresini
almıştık. Kendimize göre onu yatıştırmaya çalışıyorduk... Çok
terbiyesiz bir çocuk... Böyle çocuklara ders vermeye
gelmediniz... Maycomb böyle değildir Bayan Caroline,
değildir... Üzülmeyin efendim... Bayan Caroline... Niçin bize
bir masal okumuyorsunuz? Bu sabahki kedi masalı pek
hoşumuza gitti.
Bayan Caroline gülümsedi. Burnunu sildi. “Teşekkür
ederim tatlılarım,” diyerek bizi yerlerimize gönderdi. Bir
kitap açtı. Ve bizi bir delikte yaşayan karakurbağa masalıyla
büyüledi.
Dördüncü kez, ikisi koşa koşa, Radley’lerin evinin
önünden geçerken içimdeki sıkıntı evin boğucu görünüşüne
uyacak dereceye gelmişti. Eğer yılın geri kalan günleri de
bugünkü gibi geçecek olursa bir parça eğlenebilirdim. Fakat
dokuz ayı hep bildiğim şeyleri yazıp okumakla geçireceğimi
düşündükçe içimden kaçmak geliyordu.
Akşama doğru Atticus’u karşılamak için Jem’le kaldırımı
koşarak geçtik. Fakat Atticus’un yanına varmak için o kadar
acele etmedim. Oysa Atticus’u postanenin köşesini dönerken
gördüğümüz anda, koşarak yanına gitmek âdetimizdi. Atticus
öğlenki olayı bütünüyle unutmuşa benziyordu. Durmadan
okulla ilgili sorular sordu. Cevaplarım hep kısaydı ama beni
fazla sıkıştırmadı.
Belki de, Calpurnia ne feci bir gün geçirdiğimin
farkındaydı. Bu yüzden olacak yemeği hazırlayışını

seyretmeme izin verdi. “Gözlerini kapa, ağzını aç, bir
sürprizim var,” dedi.
Çıtır ekmeği sık sık yapmazdı. Hep zamanının olmadığını
ileri sürerdi. Şimdi ikimiz de okulda olduğumuz için rahat
rahat iş görebilmişti. Çıtır ekmeği sevdiğimi biliyordu.
“Bugün seni özledim,” dedi. “Ev o kadar ıssız geldi ki
radyoyu açmak zorunda kaldım.”
“Neden? Jem’le ikimiz yağmur yağmadıktan sonra zaten
içerde durmayız ki.”
Calpurnia, “Biliyorum,” diye karşılık verdi. “Ama hep
sesinizi duyabileceğim bir yerde olurdunuz. Acaba günün kaç
saatini size seslenmekle geçirirdim. İşte böyle...” Sonra
sandalyesinden kalktı. “Sen şimdi git. Ben masayı
hazırlayayım.”
Calpurnia eğildi. Beni öptü. Acaba nesi var diye
düşünerek mutfaktan çıktım. Benimle barışmak istemişti
galiba. Bana karşı hep çok sert davranırdı. Sonunda ne kadar
yanlış yaptığını anlamıştı. Üzülüyordu. Yanlışını itiraf
edemeyecek kadar da inatçıydı.
Yemekten sonra Atticus gazetesini alıp yerine oturdu.
“Scout, okumaya hazır mısın?” diye seslendi. Kendimi
tutmaya çalışarak, ön verandaya geçtim. Atticus peşimden
geldi.
“Ne var Scout?”
Atticus’a iyi olmadığımı, eğer kendisi kabul ederse artık
okula gitmek istemediğimi söyledim.
Atticus salıncağa oturdu. Bacak bacak üstüne attı.
Parmakları cep saatine doğru gitti. Ancak saatine dokunarak
iyi düşünebildiğini söylerdi. Bir süre sesini çıkarmadan
bekledi. Söyleyeceklerimi pekiştirmek için, “Siz hiç okula
gitmemişsiniz,” dedim. “Yine de başarmışsınız. Ben de evde

kalacağım. Tıpkı dedemin size ve Jack amcama öğrettiği gibi
siz de bana öğretirsiniz.”
Atticus, “Öğretemem,” diye karşılık verdi. “Benim para
kazanmam gerekli. Sonra seni evde alıkoyarsam beni hapse
atarlar. Bu akşam sana bir aspirin veririm. Sabahleyin okula
gidersin.”
“Hasta değilim.”
“Ben de öyle sanıyorum. Sorun nedir?”
Parça parça ona, günün olaylarım anlattım.
“Bayan Caroline bana hep yanlış şeyler öğretmiş
olduğunuzu söyledi. Bir daha birlikte okuyamayacağız işte.
Rica ederim, beni okula yollamayın efendim.”
Atticus oturduğu yerden kalktı. Verandanın ucuna doğru
gitti. Asma ağacını gözden geçirdikten sonra, yanıma geldi.
“Her şeyden önce,” dedi. “Basit bir kuralı öğrenirsen,
herkesle daha iyi geçinirsin Scout. Bir insanı, sorunu onun
açısından düşünmeye alışmadıkça anlaman olanaksızdır.”
“Efendim?”
“Derisinin içine girip gezineceksin.”
Atticus, bugün birçok şey öğrendiğimi, Bayan Caroline’in
de kendi hesabına birçok şey öğrendiğini söyledi. Bir kere bir
Cunningham’a hiçbir şey verilemeyeceğini öğrenmişti. Ama
Walter ve ben kendimizi öğretmenimin yerine koyarsak
Bayan Caroline’in hiç de kötü niyetle davranmadığını
anlardık. Ondan bütün Maycomb geleneklerini bir günde
öğrenmesini bekleyemezdik. Bilmediği bir şey için de
sorumlu tutulamazdı.
“Ben inat edeceğim,” dedim. “Kendisi istediği için
okumaktan başka çarem yoktu. Tutup beni azarladı... Dinle
Atticus, okula gitmek zorunda değilim.” Birden aklıma gelen
bir düşünceyle heyecanlanmıştım. “Burris Ewell’ı hatırlıyor

musun? Yalnız okulun açıldığı ilk gün geliyor okula. Adı,
yoklama defterine geçince sorun bitiyor.”
Atticus, “Sen bunu yapamazsın Scout,” dedi. “Bazen, bazı
durumlarda yasayı esnetmek daha doğru olur. Senin
durumundaysa yasa yasadır. Onun için okula gideceksin.”
“O gitmediği halde ben niçin gitmek zorunda kalıyorum
bilmem.”
“O halde dinle.”
Atticus üç kuşaktan beri Ewell’ların, Maycomb’un yüz
karası olduklarını anlattı. Hatırladığına göre, içlerinden bir
tanesi olsun bir tek iyi iş yapmamıştı şimdiye kadar. Bir gün,
o taraflardan geçeceği zaman beni de yanına alacaktı. Nasıl
yaşadıklarını gösterecekti. İnsandılar ama hayvan gibi
yaşıyorlardı. “Ne zaman isterlerse okula gidip eğitim
görebilirler,” dedi Atticus. “Onları okulda yasa zoruyla
tutabilirler. Ama Ewell gibilerini, bilmedikleri bir ortamda
tutmak kadar büyük bir aptallık olamaz.”
“Yarın okula gitmezsem beni zorlayacaksın yani?”
“Sorunu şöyle ele alalım,” dedi Atticus sert bir şekilde.
“Sen, Bayan Finch, herkes gibi bir vatandaşsın. Yasalara
boyun eğeceksin.” Sonra EweH’ların, Ewell’lardan oluşmuş
bir topluma ait olduklarını söyledi. Bazı durumlarda,
Ewell’ların bazı davranışları gözmezlikten gelinerek onlara
bazı haklar tanınmaktaydı. Söz gelişi okula gitmek zorunda
olmamaları, Burris’in babası Bay Bob Ewell’ın her mevsim
avlanabilmesi gibi.
“Atticus, bu çok kötü ama,” dedim.
Mevsimin dışında avlanmak Alabama Eyaleti’nin bu
konudaki yasalarını hiçe saymak olduğu gibi halkın gözünde
cinayet işlemek kadar büyük bir suçtu.

“Haklısın, yasaya karşı geliyor,” dedi Atticus. “Çok kötü
bir şey. Ama bir baba eline geçirdiği parayı içkiye verirse
çocukları açlıktan ölebilecek duruma gelirler. Tek çare de
avlanmasıdır. Başka yolu yoktur bence.”
“Bay Ewell yapmamalı...”
“Haklısın. Yapmamalı. Ama değişeceğini, davranışlarını
değiştireceğini sanmıyorum. Ona karşı duyduğumuz nefreti
çocuklarına da duymamıza neden yok, değil mi?”
“Hayır, yok efendim,” diye mırıldandım. “Ama ben okula
gidersem, artık geceleri sizinle okuyamayacağım.”
“Bu seni çok üzüyor, değil mi?”
“Evet efendim.”
Atticus’un bakışlarında, bana hep bir şeyler ümit ettiren
bir anlatım belirmişti. “Biliyor musun ne yapacağız?” dedi.
“Yasaya karşı mı geleceğiz?”
“Hayır. Karşılıklı bir anlaşma yapacağız,” diye cevap
verdi. “Şöyle olacak: Sen okula gitmeye karar verirsen, her
gece okumamızı sürdüreceğiz. Anlaştık mı?”
“Evet efendim!”
Atticus tükürmek için avcumu açtığımı görünce,
“Aramızda işi sağlama bağladık sayılır. Törene gerek yok,”
dedi.
İçeri girmek için tel kapıyı açarken Atticus arkamdan,
“Aramızdaki anlaşmadan kimseye söz etme Scout,” diye
seslendi.
“Niçin?”
“Korkarım ki bizden daha bilgili kimseler aramızdaki
anlaşmaya karşı çıkacaklardır.”
Atticus’a, anlamadığımız bir şey için her an soru
sorabilirdik.
“Anlamadım efendim?”

“Ben hiç sizin okula gelmedim,” dedi. “Bayan Caroline’e
her gece okuduğumu söylersen peşime düşecektir sanırım.
Ben de böyle bir şey istemiyorum.”
O akşam Atticus ciddi bir tavırla bize, belirli bir neden
olmadan bayrak direğinin üstünde oturan bir adamla ilgili
haberi okudu. Bu, cumartesi günü Jem’in bütün gününü ağaç
evin tepesinde geçirmesine yetti. Kahvaltıdan sonra ağaca
çıktı. Ta akşam yemeğine kadar orada kaldı. Bense günümü
koşturarak, Jem’in istediklerini taşımakla geçirmiştim.
Yemek, kitap ve su götürmüştüm. Tam çarşaf götürüyordum
ki Atticus, aldırış etmediğim takdirde Jem’in biraz sonra aşağı
ineceğini söylemişti. Atticus haklıydı.

Dördüncü Bölüm
Geri kalan okul günlerim, ilk günkünden farklı geçmedi.
Dewey Ondalık Sistemi adı verilen sistem, ilk yılın sonunda
bütün okula yayılmıştı. Onun için, bu yöntemi başka eğitim
yöntemleriyle kıyaslama imkânım olmadı. Yalnızca çevreme
bakıyordum: Atticus ve amcam hiç okula gitmedikleri halde
her şeyi biliyorlardı. Hiç olmazsa birinin bilmediğini öteki
biliyordu. İşin daha önemli yanı, babam yıllar yılı oybirliğiyle
eyalet meclisine seçilirdi ve öğretmenlerimizin bizi iyi
hemşerilik kurallarına uydurmak için giriştikleri çalışmaların
farkında değildi. Jem, kendi başına her şeye kolayca alışıyor,
uyuyordu. Hiçbir kural onu kitaplarından ayıramazdı. Bana
gelince, ben Time dergisinden ve evde elime geçirebildiğim
her şeyi okuyarak öğrendiklerimden başka bir şey
bilmiyordum. Maycomb’un eğitim sistemine ağır aksak ayak
uydurmaya çalışırken, bir şeyden yoksun bırakıldığıma dair
bir duygudan bir türlü kurtulamıyordum. Neyin eksik
olduğunu bilmiyordum, ama Eyalet’in benim için düşündüğü,
on iki yıl sürecek sıkıntılı bir okul hayatı değildi herhalde.
Jem’den yarım saat önce dersten çıktığım için eve yalnız
dönüyordum. Radley’lerin evinin önünden kendi bahçemizin
önüne gelinceye kadar bütün hızımla koşuyordum. Bir gün,
her zamanki gibi koşarken gözüme öyle bir şey çarptı ki derin

bir soluk alıp durakladım, çevreme bakındım ve geri döndüm.
Radley’lerin topraklarının bittiği yerde iki meşe ağacı vardı.
Ağaçlardan birindeki bir şey dikkatimi çekmişti.
Boyumdan biraz yüksekteki bir kovuğa, parlak bir kâğıt
sokuşturulmuştu. İkindi güneşinde parlayarak gözümü
alıyordu. Yeniden çevreme baktım. Parmaklarımın ucunda
yükseldim. Kâğıdı çektim. İçinde iki tane çiklet vardı.
Aklıma ilk gelen şey, çikletleri cebime atmak oldu. Sonra
nerede olduğumu hatırladım. Hemen eve koştum. Verandada
elime geçirdiğim şeyleri inceledim. Çikletler tazeye
benziyordu. Kokladım. Bir tuhaflık yoktu. Yaladım. Bir süre
bekledim. Ölmediğimi görünce ikisini de ağzıma attım.
Jem eve gelince çikleti nereden aldığımı sordu.
Bulduğumu söyledim.
“Bulduğun şeyleri yeme Scout.”
“Yerde bulmadım ki, ağacın kovuğundaydı.”
Jem homurdandı.
“Sahi söylüyorum,” dedim. “Şu, okuldan gelirken
önünden geçtiğimiz ağaçtaydı.”
“Ağzındakini hemen tükür!”
Tükürdüm. Zaten tadı geçmek üzereydi. “Bütün öğleden
sonra çiğnedim. Ölmedim. Hatta hasta bile olmadım.”
Jem ayağını yere vurarak, “Oradaki hiçbir şeye, ağaçlara
bile dokunmaman gerektiğini bilmiyor musun?” diye bağırdı.
“Dokunursan ölürsün!”
“Sen evin duvarına dokundun ama...”
“O başka! Koş ağzını çalkala... Hemen... Duydun mu?”
“Çalkalamam. Ağzımın tadı kaçar.”
“Çalkalamazsan, Caipurnia’yı yanına yollarım.”
Calpurnia’yla bozuşmaktansa Jem’in dediğini yapmak
daha doğruydu. Nedense, okuldaki ilk yılım sırasında

Calpurnia’yla olan ilişkilerim bambaşka bir yön almıştı:
Calpurnia artık eskisi kadar işlerime karışmıyor, eskisi kadar
zorbalık ve adaletsizlik yapmıyordu. Bana gelince, onu
kızdırmamak için bazen hiç istemediğim şeyler yapıyordum.
Artık yaz gelmek üzereydi. Jem’le yazı sabırsızlıkla
bekliyorduk. Yaz en sevdiğim mevsimdi; yaz arka taraftaki tel
kafesle çevrili verandada şezlonglara sırtüstü uzanmak, ağaç
evde uyumak demekti. Yazın sevdiğimiz yiyecekleri de
yerdik. Ama yaz her şeyden evvel Dill demekti.
Okulun son gününde, evlerimize her zamankinden erken
yollandık. Jem’le eve kadar yürüdük. “Belki de Dill yarın
gelir,” dedim.
Meşe ağaçlarının yanına geldiğimiz zaman belki yüzüncü
defa, çikletleri bulduğum yeri göstermek için elimi kaldırdım.
Bir başka yaldızlı kâğıdı göstermekte olduğumu fark ettim.
Jem çevresine baktı. Uzandı. Alelacele küçük, parlak
paketi kapıp cebine soktu. Eve koştuk. Ön verandada paketi
açtık. İçinden küçük bir kutu çıktı. Üzeri şekerlerin içinden
çıkan yaldızlı kâğıtlarla kaplanmıştı. Nişan yüzüklerinin
konulduğu cinsten küçük, mor kadifeyle kaplı bir kutuydu.
Kutunun içinden birbiri üstüne konmuş iki peni çıktı. Jem
bunları alıp inceledi.
“Kızılderili kafaları var üstlerinde,” dedi. “Bin dokuz yüz
altı, hey Scout bir tanesi de bin dokuz yüz tarihli. Çok eski
şeyler.”
“Bin dokuz yüz,” diye Jem’in sözlerini tekrarladım.
“Yani...”
“Sus biraz. Düşünüyorum.”
“Yoksa orası birinin eşyalarını sakladığı yer mi Jem?”

“Hayır, oradan fazla kimse geçmez. Tabii büyük birinin
değilse...”
“Büyüklerin böyle yerleri olmaz ki. Bu paraları
saklayacak mıyız Jem?”
“Ne yapacağımızı bilmiyorum Scout. Geri kime
vereceğiz? O ağacın önünden geçen biri gelmiyor aklıma...
Cecil arka sokaktan gider.”
Bizim sokağın sonundaki evlerden birinde oturan Cecil
Jacobs, Radley’lerin ve Bayan Henry Lafayette’nin önünden
geçmemek için her gün okula giderken arka yolu dolaşır,
fazladan bir mil yol yürürdü. Bayan Dubose bizim iki kapı
yukarımızda oturuyordu. Herkes Bayan Dubose’un yaşayan
en kötü kalpli ihtiyar olduğu inancındaydı. Jem, yanında
Atticus olmadan onun kapısı önünden geçmezdi.
“Ne yapacağız Jem?”
Sahibi ortaya çıkmazsa, bulunan eşyalar onları bulanındır.
Arada sırada başkasının bahçesinden çiçek koparmak, yazın
Bayan Maudie Atkinson’ın ineğinden süt sağmak yaptığımız
işlerdendi ama paraya gelince iş değişiyordu.
Jem, “Bak ne yaparız,” dedi. “Okul açılıncaya kadar
saklarız. Açılınca herkese sorar, sahibini bulmaya çalışırız.
Belki de okula otobüsle gelip giden çocuklardan birinindir.
Okulun tatile girmesiyle heyecanlanmış, bunu almayı
unutmuştur. Mutlaka bir sahibi vardır. Bak nasıl pırıl pırıl
saklanmış.”
“Evet ama çikleti niçin aynı yere koysunlar? Biliyorsun,
çiklet bayatlayıp bozulur. Öyle uzun zaman dayanmaz ki.”
“Biliyorum Scout. Ama bu paralardan birinin büyük bir
değer taşıdığını seziyorum.”
“Nasıl Jem?”

“Kızılderili başları... Kızılderililerden geliyor. Çok
kuvvetli sihir taşırlar. Sahiplerine şans getirirler. Tabii hiç
beklemediğin sırada önüne çıkan kızarmış piliç gibi bir şey
değil... Bütün ömrünce devam eden, uzun ömür, sağlık gibi
şeyler getirir sahibine... Bunlar çok kıymetli şeyler. Götürüp
sandığıma koyacağım.”
Jem odasına çıkmadan önce dönüp Radley’lerin evine
uzun uzun baktı. Yine bir şeyler düşünüyor olmalıydı.
İki gün sonra Dill tantanayla geldi. Meridian’dan buraya
kadar trende yalnız başına yolculuk etmişti. İstasyonda onu
Rachel halası karşıladı. Trenin restoranında yemek yemiş,
birbirine yapışık ikizlerin St. Louis’de trenden indiklerini
görmüştü. Belinden gömleğine iliklenen o berbat mavi
pantolonunu giymemişti. Şimdi üzerinde beli kemerli gerçek
bir erkek pantolonu vardı. Bayağı şişmanlamıştı. Ama boyu
uzamamıştı. Babasını gördüğünü söyledi. Dill’in babası
bizimkinden daha uzun boyluymuş, ayrıca L&N
Demiryolu’nun müdürüymüş.
Dill esneyerek, “Makiniste yardım bile ettim,” dedi.
“Çok edersin,” diye atıldı Jem. “Bırak bunları şimdi.
Bugün ne oynayacağız?”
“Tom, Sam ve Dick’i,” diye cevap verdi Dill. “Hadi ön
avluya çıkalım.” Dill, Köprü Altı Çocukları’nı oynamak
istiyordu. Çünkü bu oyunda tam üç tane hatırı sayılır karakter
rolü vardı.
“Ben bunlardan bıktım,” dedim. Gerçekten de oyunun
orta yerinde birdenbire belleğini yitiren ve oyunun sonuna
kadar ortaya çıkmayan Tom Rover rolünü oynamaktan
bıkmıştım artık.
“Bize bir tane oyun yazsana Jem,” dedim.
“Ben de oyun uydurmaktan bıktım.”

Tatilimizin henüz ilk günündeydik ve bıkmıştık. Yazın
bize neler getireceğini endişeyle düşünür oldum.
Ön avluya geçtik, Dill durmuş, Radley’lerin can sıkıcı
evine bakıyordu. “Ben...” diye başladı. “Burnuma ölüm
kokusu geliyor. Sahi söylüyorum.”
“Yani biri ölse kokusu gelir mi?”
“Hayır canım. Sadece birinin ölmek üzere olduğunu
sezerim demek istedim. Nasıl sezileceğini bana ihtiyar bir
kadın öğretti.” Dill eğildi. Beni kokladı. Sonra, “Jean...
Louise... Finch, üç güne kadar öleceksin,” dedi.
“Dill susmazsan bir yumruk yiyeceksin. Şaka
yapmıyorum.”
Jem, “Susun,” diye kükredi. “Sanki hayalet masallarına
inanıyormuş gibisin.”
“Sanki sen inanmıyor musun?” dedim.
Dill, “Hayelet masalıyla ne demek istiyorsunuz?” diye
sordu.
Jem, “Hiç geceleri ıssız yollarda gezinmedin mi?” diye
sordu Dill’e. “Öyle yerlerde insanların kanlarını emen
hayaletler dolaşır.”
“Peki bunlardan birine rastlamamak için ne yapmalı?”
“Bir şey yapamazsın. Bazen bütün yol boyunca insanın
peşinden gelirler. O zaman, ‘Güzel melek yoldan çekil,
kanımı emme,’ demek lazım. Böylece çevreni sarmalarına
engel olabilirsin.”
“Söylediklerinin tek kelimesine bile inanma Dill,” dedim.
“Calpurnia bunun zenci uydurması olduğunu söylüyor.”
Jem yüzüme kötü kötü baktı. Sonra, “Oyun oynayacak
mıyız oynamayacak mıyız?” dedi.
“Hadi tekerleğin içinde yuvarlanalım,” dedim.
Jem içini çekerek, “Ben artık tekerleğe sığmam,” dedi.

“Ne olur, sen de itersin.”
Arka bahçeye koşarak verandanın altından eski bir araba
lastiği alıp getirdim. “Sıra benim,” dedim.
Dill ilk gelenin kendisi olduğunu, sırayı ona vermemi
istedi. Fakat Jem benden yana çıktı. Tekerleğin içine girdim.
Jem beni itince hayalet meselesinden dolayı bana kızgın
olduğu aklıma bile gelmedi. Beni ödüllendirmek için sabırla
bekliyormuş. İstediğini de yaptı. Tekerleği kaldırımın
üzerinden bütün gücüyle itti. Yer, gök ve evler birbirine
karışmıştı. Kulaklarım zonkluyordu. Bayılacak gibiydim.
Tekerleği durdurmak için ellerimi uzatamıyordum. Çünkü
tekerleğin içinde iki büklüm bir vaziyette sıkışmıştım. Sadece
Jem’in beni itmekten bıkmasını, tekerleğin bir yere çarpıp
durmasını beklemekten başka ümidim yoktu. Peşimden
bağırarak koştuğunu duyuyordum.
Tekerlek bir çukura girdi. Bir engele çarparak beni
kaldırımın üstüne lastik bir top gibi fırlattı. Şaşkın ve
sersemlemiş bir halde olduğum yerde kaldım. Kulaklarımdaki
uğultuyu kesmek, kendime gelebilmek için başımı salladım.
O zaman Jem’in, “Kalk Scout! Yatıp durma orda!” diye
bağırdığını duydum.
Başımı kaldırıp doğruldum. Önümde Radley’lerin
merdivenleri duruyordu. Dondum adeta.
Jem deli gibi, “Hadi Scout! Koş bu tarafa,” diye
yırtınıyordu.
Titreyerek yerimden kalktım.
Jem, “Tekerleği al,” diye seslendi. “Al getir! Sende hiç
akıl yok mu?”
Ayağa kalkınca onların yanına titreyen bacaklarımın
elverdiği hızla döndüm.
Jem, “Neden tekerleği de getirmedin?” diye beni azarladı.

“Sen alsana!” diye bağırdım.
Hiçbir şey söylemedi.
“Hadisene. Kapıdan pek uzakta değil ki. Bir keresinde
evin duvarına bile dokunmuştun, unuttun mu?” dedim.
Jem yüzüme öfkeyle baktı. Yapılacak başka şey yoktu.
Kaldırım boyunca koştu. Biraz duraksadıktan sonra içeri
daldı. Tekerleği alıp kaçtı.
Zafer kazanmışçasına, “Görüyorsun ya,” dedi. “Bir şey
olmadı. Scout, bazen öyle kız gibi hareket ediyorsun ki insan
dehşete düşüyor.”
Söyleyecek çok şey vardı ama susmayı yeğledim.
Calpurnia ön kapıda göründü. “Limonata zamanı!” diye
bağırdı. “Hepiniz canlı canlı kızarmadan o güneşten çekilin
bakayım!”
Sabahla öğle arasında birer bardak limonata içmek yaz
âdetlerinden biriydi. Calpurnia verandadaki masanın üstüne
bir sürahi ve üç bardak koydu. Sonra işlerinin başına döndü.
Jem’i kızdırmış olmama hiç de üzülmüyordum. Limonatayı
içince iyiliği üstün gelecekti.
Jem ikinci bardak limonatasını bir yudumda midesine
indirdikten sonra göğsünü yumrukladı. “Ne oyunu
oynayacağımızı şimdi kararlaştırdım,” dedi. “Yepyeni,
bambaşka bir şey.”
Dill, “Ne?” diye sordu.
“Boo Radley.”
Jem’in kafası bazen iyi çalışır. Bu oyunu bana, Boo
Radley’den korkmadığını anlatmak için ortaya atmıştı. Ne
şekilde olursa olsun Boo Radley onun için bir önem
taşımıyordu. Kendi korkusuz kahramanlığını benim
korkaklığımla karşılaştıracaktı.
Dill, “Boo Radley mi?” diye sordu. “Nasıl oynayacağız?”

Jem, “Scout, sen Bayan Radley olursun,” dedi.
“Hiç zannetmiyorum. Ben...”
Dill, “Ne var?” diye çıkıştı. “Hâlâ korkuyor musun?”
“Hepimiz uykudayken Boo Radley dışarı çıkabilir,”
dedim.
Jem, “Scout, ne yaptığımızı nerden bilecek?” diye tısladı.
“Sonra hâlâ orada olduğunu sanmıyorum. Boo Radley yıllar
önce Öldü. Onu bacanın içine tıktılar.”
Dill, “Jem,” dedi. “Biz ikimiz oynarız. Scout da seyreder.”
Boo Radley’in o evin içinde olduğuna kesinlikle
inanıyordum. Ama kanıtlayamazdım. Sonra ağzımı sıkı
tutmam gerekiyordu. Çünkü hemen hayaletlere inandığım
ileri sürülürdü.
Jem rollerimizi dağıttı: Ben Bayan Radley’dim. Bütün
yapacağım iş, evin önüne çıkıp avluyu süpürmek olacaktı.
Dill, Bay Radley’di. Kaldırımda bir aşağı bir yukarı
dolaşacak, Jem konuştuğu zaman öksürerek cevap verecekti.
Jem, Boo Radley’di. Merdivenlerin altına girip zaman zaman
bağıracak, haykıracaktı.
Yaz ilerledikçe oyunumuz da gelişti. Onu
mükemmelleştirip güzel bir hale getirdik. Konuşmalar ekleyip
yeni yeni bölümler yarattık. Böylece her gün yeni bir
bölümün eklendiği küçük bir oyun ortaya çıktı.
Dill yamandı. Kendisine verilen her rolün üstesinden
gelmeyi beceriyordu. Eğer uzun boylu olması gerekirse uzun
boylu bile olabiliyordu. En kötü rolleri bile mükemmel bir
hale getirmesini bilirdi. Ben oyuna sokulan çeşitli kadın
rollerini isteksiz isteksiz oynardım. Hiçbirini Tarzan kadar
eğlenceli bulmuyordum. O yaz Bayan Radley rolünü her
zamankinden daha isteksiz oynadım.

Jem’in, Boo Radley’in ölmüş olduğunu durmadan
söylemesi, üstelik gündüzleri Calpurnia’nın, geceleri de
Atticus’un yanımda olduktan sonra bana hiç kimsenin bir şey
yapmayacağına beni inandırmaya çalışması boşuna oluyordu.
Jem doğuştan kahramandı.
Oynadığımız oyun hüzünlü, küçük bir oyundu:
Duyduğumuz dedikodulardan örülmüştü: Bayan Radley Bay
Radley’le evlenmeden önce çok güzel bir kadınmış. Sonra
parasını kaybetmiş. Parasıyla birlikte dişlerini, saçlarını ve
sağ işaretparmağını da kaybetmiş. (Dill’in eklemesiydi bu.
Boo bir gece yiyecek kedi ve sincap bulamayınca annesinin
parmağını ısırıp koparmıştı.) Oturma odasında oturur, Boo
Radley bütün mobilyayı bıçakla yontarken durmadan ağlardı
kadın...
Üçümüz başı derde giren oğlanlar oluyorduk. Bir
değişiklik olsun diye bana yargıç rolünü de vermişlerdi. Dill,
Jem’i götürüp merdiven altına tıkıyor, süpürge sopasıyla
dövüyordu. Sonra Jem, şerif kıyafetinde yeniden ortaya
çıkıyordu. Radley’ler hakkında herkesten çok şey bilen Bayan
Stephanie Crawford rolünü de yapıyordu.
Boo’nun asıl önemli sahnesine sıra geldiği zaman, Jem
gizlice eve girer, Calpurnia’nın arkası dönükken dikiş
makinesinin çekmecesinden makası çalıp gelir, salıncağa
oturarak gazeteleri doğramaya başlardı. Dill, onun yanından
geçer, Jem’e öksürür, Jem de makası yalancıktan Dill’in
kalçasına saplardı. Benim bulunduğum yerden makas
gerçekten saplanıyormuş gibi görünürdü.
Nathan Radley günlük yürüyüşü için önümüzden
geçerken kımıldamadan durur, ne yaptığımızı bilse ne der
acaba diye merak ederdik. Komşulardan biri göründüğü

zaman da oyuna ara verirdik. Bir keresinde Bayan Maudie
Atkinson’ı yolun ortasında durmuş bizi seyrederken gördüm.
Bir gün, Bir Adamın Ailesi’nin ikinci kitabından yirmi
beşinci bölümü oynamaya o derece dalmışız ki, Atticus’un
kaldırımda durmuş elindeki dergiyi dizine vurarak bizi
seyrettiğinin farkına bile varmadık. Güneş, öğlenin on ikisi
olduğunu gösteriyordu.
“Ne oynuyorsunuz?” diye sordu.
Jem, “Hiçbir şey,” diye cevap verdi.
Jem’in kaçamak cevabından oyunumuzun bir sır olarak
kalması gerektiğini anladım. Sustum.
“Peki, bu makasla işiniz ne? O gazeteyi niçin
kesiyorsunuz? Eğer kestiğiniz bugünün gazetesiyse vay
halinize.”
“Bir şey değil.”
Atticus, “Ne bir şey değil?” diye sordu.
“Hiç efendim.”
“Makası bana verin bakayım,” dedi Atticus. “Makasla
oynanmaz. Oynadığınız oyunun Radley’lerle bir ilgisi var
mı?”
Jem kızararak, “Hayır efendim,” diye cevap verdi.
Atticus kısaca, “Umarım yoktur,” dedi, içeri girdi.
“Jem...”
“Kes sesini. Oturma odasına geçiyor. Sesimizi duyar.”
Ardından bahçeye geçince, Dill, oyunu sürdürüp
sürdüremeyeceğimizi sordu.
“Aslında Atticus oynayamayacağımızı söylemedi...”
“Jem. Galiba Atticus her şeyi biliyor.”
“Hayır, bilmiyor. Bilse söylerdi.”
Ben o kadar emin değildim. Ama Jem kız olduğumu,
kızların her şeyi hayal ettiklerini, bu yüzden kızların

sevilmediğini, bir kız gibi davranacak olursam başka oyun
arkadaşları bulmam gerekeceğini söyledi.
“Pekâlâ, sen bilirsin!” dedim. “Bak göreceksin.”
Oyundan çıkmak istememin ikinci sebebi de Atticus’un
gelişiydi. Birinci sebep, Radley’lerin ön bahçelerine
yuvarlanmamdı. Başımın o derece uğuldamasına, Jem’in
çığlıklarına rağmen bir başka ses daha duymuştum. Bu ses o
kadar yakından gelmişti ki, kaldırımdan geçen birinin
olamazdı. Evin içinde biri gülüyordu.

Beşinci Bölüm
Devamlı dırdır edince, Jem’in hakkından gelmiştim. Bir
zaman için oyuna ara verdik. Jem hâlâ, Atticus’un
oyunumuzla ilgili bir şey söylemediğini, onun için
oynayabileceğimizi söyleyip duruyordu. Söylediyse bile Jem,
oyunu oynayabilmemiz için yeni bir çare bulmuştu: Adları
değiştirecekti. Böylece hiçbir şeyle suçlandırılmayacaktık.
Dill, bu işe candan taraftardı. Zaten Dill, durmadan
Jem’in peşinde dolaşarak canımı sıkmaya başlamıştı. Yazın
başında geldiği zaman bana evlenme teklif etmiş, sonra
birden her şeyi unutmuştu. Beni kendi malı gibi görmeye
başlamış, sevebileceği tek kız olduğumu söyledikten sonra
beni iyice boşlamıştı. Dill’i iki kere dövmem de bir fayda
vermedi. Jem’e daha çok bağlanır oldu. Günlerini baş başa,
yeni planlar kurup düşünerek geçiriyorlar, bir üçüncü kişiye
gerek duyunca da beni çağırıyorlardı. Bir zaman onların
çılgınca tertiplerinden uzak durdum. “Kız” diye
çağrılmamdan duyduğum acıyla, yazın geriye kalan ikindi
vakitlerini, Bayan Maudie Atkinson’ın ön verandasında
oturarak geçirdim.
Çiçeklerine dikkat etmek koşuluyla, Bayan Maudie’nin
bahçesini kullanmaya iznimiz vardı. Onunla ilişkilerimiz
iyice belirgin değildi. Jem ve Dill beni oyunlarından

çıkarıncaya kadar Bayan Maudie mahalledeki diğer hanımlar
gibi bir hanımdı. Elbette öbürlerinden daha cana yakın ve iyi
yürekliydi.
Bayan Maudie’yle anlaşmamıza göre, bahçesinde
oynayabilir, çardağın üstüne çıkmamak koşuluyla üzümlerini
yiyebilir, arka bahçesinde dolaşabilirdik. İzinler o derece
cömertçe verilmişti ki onunla çok seyrek konuşur,
ilişkilerimizi aynı kararda tutmak için dikkatli davranırdık.
Fakat Jem ve Dill davranışlarıyla beni, Bayan Maudie’ye
doğru ittiler.
Bayan Maudie evinden tiksinirdi. Evin içinde geçirilen
zaman onun için kayıp demekti. Duldu. Bukalemun gibi
durmadan değişen bir kadındı. Eski hasır şapkası, erkeklerin
giydiği pantolonlarıyla çiçeklerini sulardı. Ama saat beş
banyosundan sonra ön verandada göründüğü zaman sokağa
olağanüstü bir güzellikle hükmederdi.
Tanrı’nın topraklarında yetişen her şeye karşı düşkünlüğü
vardı. Yosunlara bile.
Hepimizi kendi adlarımızla çağırırdı. Güldüğü zaman ön
dişlerinin altın olduğu görülürdü. Bunlara olan hayranlığımı
belirttiğim ve bir gün kendime yaptıracağımı söylediğim
zaman, “Buraya bak,” dedi, dişlerini çıkarıp gösterdi. Bu
davranışıyla dostluğumuz daha da sağlamlaşmış oldu.
Bayan Maudie’nin iyiliği Jem’le Dill’i de kapsıyordu.
Oyunlarından fırsat bulup yanımıza geldikleri zaman
ödüllerini daima alırlardı. Böylece Bayan Maudie’nin pasta
pişirmekte ne büyük bir yeteneği olduğunu anladık.
Mahallede onun kadar güzel pasta yapan yoktu. Onu arkadaş
olarak kabul etmemizden sonra bize sık sık bir büyük, üç tane
de küçük pasta yapardı. “Jem Finch, Scout Finch, Charles

Baker Harris, buraya gelin!” diye seslenirdi. Aynı anda koşar,
pastalarımızı yerdik.
Yazın güneşin batışı uzun ve dinlendiricidir. Çoğunlukla
Bayan Maudie’yle verandasında konuşmadan oturur,
gökyüzünün, güneş batarken sarıdan pembeye kadar değişen
renklerini seyrederdik. Kırlangıçlar, alçaklardan uçarak
uzaklaşır, okulun damının arkasında kaybolurdu.
Bir akşamüstü, “Bayan Maudie,” dedim. “Boo Radley
hâlâ yaşıyor mu dersiniz?”
“Onun adı Arthur’dur. Hâlâ da yaşıyor,” diye cevap verdi.
Büyük meşe ağacından koltuğunda ağır ağır sallanıyordu.
“Mimozalarımın kokusunu duyuyor musun?” diye sordu. “Bu
akşam pek nefisler.”
“Evet efendim. Nereden biliyorsunuz?”
“Neyi çocuğum?”
“Şu Bay Arthur’un sağ olduğunu?”
“Ne kadar kötü bir soru bu. Kötü de bir konu sanırım. Sağ
olduğunu biliyorum Jean Louise, çünkü henüz cenaze arabası
gelip almadı.”
“Belki de öldü, bacaya tıktılar.”
“Bunu da nereden çıkardın?”
“Jem öyle söyledi.”
“Jem de gittikçe Jack Finch’e benziyor.”
Bayan Maudie, Jack Finch amcanın çok yakın ahbabıydı.
Hemen hemen aynı yaşlarda olduklarından Finch’in
çiftliğinde beraber büyümüşlerdi. Bayan Maudie komşu
çiftlik sahibi Doktor Frank Buford’un kızıydı. Doktor
Buford’un mesleği doktorluk olduğu halde, toprakta yetişen
her şeye karşın derin bir yakınlık duymuştu. Bu yüzden de
ömrü boyunca yoksul bir insan olarak kalmıştı. Jack amca her
Noel’de yanımıza gelirdi. Her gelişinde de, Bayan Maudie’ye

bağırarak evlenme teklif ederdi. Bayan Maudie de, “Biraz
daha bağır Jack Finch,” diye seslenirdi evinin verandasından.
“Sesini postanenin ordan da duyabilsinler...” Jem’le ikimiz
bunun garip bir evlenme teklifi olduğunu düşündük. Zaten
Jack amca garip bir insandı. Tam kırk yıldır Bayan
Maudie’nin kendisiyle asla evlenmeyeceğini bildiği halde
evlenme teklif ettiğini söylemişti. Sadece birbirleriyle
şakalaşmaktan hoşlanıyorlardı o kadar.
“Arthur Radley evinde oturmaktan hoşlanır,” dedi Bayan
Maudie. “Dışarı çıkmak istemiyorsan sen de evde oturmaktan
hoşlanmaz mısın?”
“Hoşlanırım efendim. Ama yine de dışarı çıkmak isterim.
Bay Arthur niçin çıkmıyor acaba?”
Bayan Maudie’nin gözleri kısıldı. “Öyküyü benim kadar
sen de biliyorsun,” diye cevap verdi.
“Niçin çıkmadığını bilmiyorum. Kimse anlatmadı.”
“İhtiyar Radley’in tutucu bir Baptist olduğunu
biliyorsun.”
“Sizin gibi değil mi?”
“Benim kabuğum o kadar sert değil yavrum. Ben sadece
basit bir Baptist’im o kadar. İhtiyar Radley, her türlü
eğlencenin günah olduğunu düşünen cinsten bir insandı. Bir
cumartesi günü bu tutucu Baptistlerden birkaçının geldiğini,
benim de, çiçeklerimin de cehenneme kadar yolu olduğunu
söylediklerini biliyor musun?”
“Çiçekleriniz de mi?”
“Evet efendim, bahçede gereğinden çok zaman
geçirdiğimi, evde oturup İncil okumam gerektiğini
düşünüyorlardı.”
Bayan Maudie’yi çeşitli Protestan cehennemlerinde
yanarken gözlerimin önüne getirdim. Gerçi Bayan

Maudie’nin sert, acı bir dili vardı. Sonra Bayan Stephanie
Crawford gibi hayır işleriyle uğraşmazdı. Ama birazcık aklı
olan hiç kimse Bayan Stephanie’ye güvenmediği halde,
Jem’le ikimizin Bayan Maudie’ye karşı hatırı sayılır bir
inancımız vardı. Bizi asla gammazlamamış, özel hayatımıza
karşı ilgisiz kalmıştı. İşlerimize burnunu sokmaya
kalkışmamıştı. Bayan Maudie bizim arkadaşımızdı. Böyle
akıllı bir varlık, nasıl olup da ebedi bir işkence tehlikesi
içinde yaşardı, anlamıyordum.
“Bu çok saçma Bayan Maudie. Siz tanıdığım en iyi
insansınız.”
Bayan Maudie gülümsedi. “Teşekkür ederim
küçükhanım,” diye karşılık verdi. “İşin aslında, tutucu
Baptistler kadınları doğuştan günahkâr sayarlar. İncil’i harfi
harfine uygulamaya kalkarlar.”
“Bay Arthur bu yüzden, kadınlardan uzak durmak için mi
evde kalıyor?”
“Hiç bilmiyorum.”
“Bana hiç de akıllıca bir iş gibi görünmüyor. Eğer Bay
Arthur’un amacı cennete gitmekse bile, yine de bir kerecik
olsun verandaya çıkabilir. Atticus, Tanrı’nın sevgili kullarının
kendi canlarına düşkün olduğunu söyler.”
Bayan Maudie sallanmayı bıraktı. Sesi ciddileşti.
“Henüz hiçbir şey anlamayacak kadar küçüksün,” dedi.
“Ama bazen bir insanın elindeki İncil, babanın elindeki viski
kadehinden daha tehlikeli olabiliyor.”
Dehşet içinde kalmıştım. “Atticus içki içmez,” diye itiraz
ettim. “Hayatında bir kerecik olsun içki içtiğini görmedim...
Hayır bir kere içmiş galiba. Evet, bir defa içtiğini ve
hoşlanmadığını söylemişti.”

Bayan Maudie kahkahalarla güldü. “Ben baban hakkında
konuşmuyordum,” dedi. “Şunu demek istedim: Atticus Finch
sarhoş oluncaya kadar içse bile yine de kötü bir insan olamaz.
Ama öyle insanlar var ki, bütün zamanlarını öbür dünyayı
düşünerek geçiriyorlar. O zaman da bu dünyada yaşamayı
unutuyorlar. Çevrene bakacak olursan böyle insanların ne hale
geldiklerine pek çok örnek bulabilirsin.”
“Acaba bütün bu... Bay Arthur hakkında söylenenler
doğru mudur dersiniz?”
“Neler?”
Anlattım.
Bayan Maudie ciddi bir tavırla, “Anlattıklarının dörtte üçü
zenci, dörtte biri de Stephanie Crawford uydurması,” dedi.
“Stephanie Crawford bir keresinde bana, gece yarısı
uyandığında Bay Arthur’u penceresinden içeri bakarken
gördüğünü bile söyledi. Ben de, sen ne yaptın Stephanie,
yatağının bir kenarına çekilip ona yer mi açtın, dedim. Bir
süre sesini kesti.”
Stephanie Crawford’ın sesini kestiğine emindim. Çünkü
Bayan Maudie’nin dili istediğini susturacak kadar sivriydi.
“Arthur Radley’in çocukluğunu hatırlıyorum. Kim ne derse
desin, benimle hep nazikçe konuşuyordu. Nasıl
konuşulacağını bilirdi.”
“Acaba deli mi?”
Bayan Maudie başını sallayarak, “Değilse bile, şimdiye
kadar olmuştur,” diye cevap verdi. “İnsanların başına gelen
şeylerden nasıl etkilendiklerini asla bilemeyiz. Kapalı kapılar
ardında neler olur, ne sırlar...”
Babamı savunmak gereğini duyarak, “Atticus, bana ve
Jem’e dışarda yapmayacağı şeyi evde yapmaz,” dedim.

“Hay sen çok yaşa çocuğum, ben sana yalnızca hayatın bir
gerçeğini anlatmak istiyordum. Aklımda baban yoktu. Ama
mademki şimdi babandan söz ediyoruz o halde şunu
söyleyebilirim: Atticus Finch, sokakta nasılsa evinde de
aynıdır. Eve giderken pasta götürmek ister misin?”
“İsterim.”
Ertesi sabah uyandığımda, Dill’i ve Jem’i arka bahçede
hararetli bir konuşmaya dalmış buldum. Her zamanki gibi
yanlarına gittiğimde, oradan uzaklaşmamı söylediler.
“Gitmeyeceğim. Jem Finch, bu bahçe sizin kadar bana da
ait. Burada oynamaya senin kadar benim de hakkım var.”
Dill ve Jem kısa bir duraklamadan sonra, “Eğer
kalacaksan, söylediğimizi yapacaksın,” dediler.
“Niçin yapacakmışım?” dedim.
Dill, “Eğer söyleyeceklerimizi yapmayacaksan sana hiçbir
şey anlatmayız,” dedi.
“Ne söyleyecekseniz söyleyin bakalım.”
Jem sakin bir tavırla, “Boo Radley’e bir mesaj vereceğiz,”
dedi.
İçimde yükselen korkuyu bastırmaya çalışarak, “Nasıl?”
diye sordum. Jem kâğıdı bir oltanın kamışına bağlayıp
panjurların birinden içeri sokacaktı. Eğer o sırada biri gelecek
olursa, Dill çanı çalacaktı.
Dill sağ elini kaldırdı. Elinde Cal’ın yemek zamanını
bildirmek için kullandığı küçük gümüş çan vardı.
Jem, “Evin yanına gideceğim,” dedikten sonra devam etti.
“Dün sokaktan baktık. Aralık bir panjur gördük. Belki de
kâğıdı pencere pervazına sıkıştırırım.”
“Jem...”
“Artık sen de bu işe karıştın. Çıkamazsın...”

“Pekâlâ, pekâlâ, ama ben seyretmek istemiyorum. Jem
biri...”
“Evet, burada kalacaksın. Bize yardım edeceksin. Sen de
arka tarafı gözetleyeceksin. Dill de evin önüne ve sokağa
dikkat edecek. Biri gelecek olursa çanı çalacak. Anlaşıldı
mı?”
“Pekâlâ, anlaşıldı. Ne yazdınız?”
Dill, “Nazik bir dille, arada sırada dışarı çıkmasını, bize
içerde yaptıklarından söz etmesini, kendisini
incitmeyeceğimizi, hatta dondurma bile ikram edeceğimizi
yazdık,” diye cevapladı.
“Siz aklınızı kaçırmışsınız. Hepimizi öldürür sonra.”
Dill, “Hepsi benim fikrim,” dedi. “Eğer dışarı çıkar da
gelir yanımızda oturursa kendini daha iyi hisseder diye
düşündüm.”
“Kendini iyi hissetmediğini nereden biliyorsunuz?”
“Seni yıllarca bir yere kapasalar, yiyecek olarak da
kediden başka bir şey vermeseler, kendini nasıl hissederdin?
Ta şuraya kadar sakalı olduğunu söylemiştin...”
“Belki de sakalını kesmiştir. Hem dondurma parasını
nerden bulacaksınız ki?”
“Babamdan mektup aldım. Bana iki dolar harçlık
yollamış.”
“Devam et, devam... Hani sana polis üniforması da
yollayacaktı? Sen daha konuş...”
Palavra savurmakta Dill’in üstüne yoktu sanırım. Daha
birçok şeyden başka bir posta uçağına on yedi kere binmiş,
Nova Scotia’ya gitmiş, fil görmüştü. Dedesi, General Joe
Wheeler’dı. Dill’e kılıcını bırakmıştı.
Jem, “Sen sus bakalım,” dedi. Verandanın altına girdi.
Bambu bir kamışla çıktı. “Acaba yolun kenarından pencereye

yetişecek mi?” diye sordu kendi kendine,
“Gidip evin duvarına dokunacak kadar yürekli olan birine
oltanın kamışını kullanmak yakışır mı?” dedim. “Neden ön
kapıyı çalıp kâğıdı vermeye yanaşmıyorsun?”
“Bu... başka...” diye cevap verdi Jem. “Sana kaç kere
anlatacağız?”
Dill cebinden kâğıdı çıkardı. Jem’e verdi. Üçümüz eski
eve doğru sakınarak ilerledik. Dill elektrik direğinin yanında
kaldı. Jem’le ben eve paralel uzanan kaldırımda yürümeye
devam ettik. Ben Jem’in arkasından gidiyordum. Sokağın
öteki mahalleye uzanan bölümünü görecek biçimde durdum.
“Görünürde kimseler yok,” dedim. “Ortalık bomboş.”
Jem, Dill’e baktı. Dill her şeyin yolunda olduğunu
anlatmak için başını salladı.
Jem kâğıdı kamışın ucuna tutturdu. Seçtiği pencereye
doğru uzattı. Kamış birkaç santim kısa geldi. Jem elinden
geldiği kadar uzanıyor, ama yetişemiyordu. Bir süre sonuçsuz
kalan çırpınmalarını seyrettim. Sonra nöbet yerimi bırakıp
yanına gittim.
“Kâğıdı kamışın ucundan çıkaramıyorum,” dedi.
“Çıkarsam da pencereye iliştirebileceğimi sanmıyorum.
Sen yerine git etrafa bak Scout!”
Nöbet yerime dönüp çevreye baktım. Görünürde kimseler
yoktu. Arada sırada da Jem’e bakıyordum. Jem sabırla kâğıdı
pencere pervazına iliştirmeye çalışıyordu. Her seferinde yere
düşüyor, Jem kapıyor, yine koymaya çalışıyordu. Kâğıt Boo
Radley’in eline geçse bile yazıyı okuyabileceğinden kuşku
duymaya başlamıştım. Yemek çanı çalmaya başladığı zaman
ben sokaktan yana bakıyordum.
Omuzlarımı kaldırarak köşeden kafamı uzattım. Boo
Radley ve kanlı pençeleriyle karşılaşacağımı sanıyordum.

Oysa bütün gücüyle çanı Atticus’un yüzüne yüzüne çalan
Dill’i görmüştüm.
Jem öyle kötü durumdaydı kilona, işin böyle
sonuçlanacağını söylediğimi hatırlatmaya içim elvermedi.
Geri çekildi. Kamışı peşinden sürükleyerek eve doğru
yürüdü...
Atticus, “Çanı çalmayı kes,” dedi.
Dill çanın dilini yakaladı. Bir an ortalığa derin bir
sessizlik çöktü. Bu sessizlikte içimden, keşke Dill çanı
çalmayı sürdürse, diye geçirdim. Atticus şapkasını alnından
geriye itti. Ellerini beline koydu. “Jem, ne yapıyordunuz?”
“Hiç efendim.”
“Böyle cevap istemiyorum. Anlat.”
“Ben... biz Bay Radley’e bir şey verecektik.”
“Ne verecektiniz?”
“Yalnızca bir mektup.”
“Göreyim.”
Jem pis bir kâğıt parçası uzattı. Atticus aldı. Okumaya
çalıştı. “Bay Radley’in dışarı çıkmasını niçin istiyorsunuz?”
Dill, “Belki bizden hoşlanır...” diye söze başlamıştı ki
Atticus’un bakışlarıyla karşılaşınca sustu.
Atticus, Jem’e, “Oğlum,” dedi. “Sana bir şey
söyleyeceğim. Son defa söylüyorum. Bu adamcağızı rahatsız
etmekten vazgeçin.”
Bay Radley’in yaşayışı kendisini ilgilendirirdi. Dışarı
çıkmak isterse çıkardı. Eğer evinde oturmak istiyorsa
oturmaya da hakkı vardı. Bizim gibi meraklı çocukların
isteğine uyamazdı. Meraklı, bizim gibiler için kullanılabilecek
en hafif deyimdi. Geceleri odamızdayken, Atticus’un
kapımızı çalmadan içeri girmesini ister miydik? İşte, Bay
Radley’e biz bunu yapıyorduk. Bay Radley’in davranışları

bize garip görünebilirdi. Ama kendisi için normaldi. Sonra
uygar insanlar birbirleriyle görüşmek istedikleri zaman
evlerinin ön kapılarından girip çıkarlardı. Yan
pencerelerinden değil. Son olarak, çağrılıncaya kadar o evden
uzak duracaktık. Bugünkü gibi o evi kendimize eğlence aracı
yapmayacak, bu kasabada ve evde kimseyle alay
etmeyecektik.
Jem, “Biz Bay Radley’le alay etmiyorduk ki,” diye atıldı.
“Bizim amacımız sadece...”
“Demek onunla eğleniyordunuz, ha?”
“Eğlenmek mi?”
“Başkalarının davranışlarıyla eğlenmeye hakkınız yok.”
Jem birazcık cesaret bulmuş gibiydi. “Ben böyle bir şey
söylemedim,” dedi. “Böyle bir şey söylemedim.”
Atticus aynı sertlikle, “Ne söylediğinin farkındayım,”
dedi. “Bu saçmalığa hemen bir son verin. Hepinize
söylüyorum.”
Jem ağzı bir karış açık Atticus’a bakakalmıştı.
Atticus, “Avukat olmak istiyordun, değil mi?” dedi. Bütün
yüz hatları gerilmiş, dudakları ince bir çizgi halini alıncaya
kadar büzülmüştü. Söyleyeceği şeyin devamını getirmedi.
Jem de tartışmayı sürdürmenin yararsızlığını anlamıştı.
Sustu. Atticus o sabah işe giderken götürmeyi unuttuğu bir
dosyayı almak için eve girdi. Atticus, sesini duyamayacağı bir
yere varınca Jem arkasından, “Avukat olmak istediğimi
sanıyordum. Ama şimdi bunu istediğimden o kadar emin
değilim,” diye bağırdı.

Altıncı Bölüm
Dill’in Maycomb’daki son gecesi olduğundan, Jem,
Atticus’tan, gidip Dill’le Bayan Rachel’ın havuzunun başında
oturup oturamayacağımızı sordu. Atticus, “Gidebilirsin,” diye
cevap verdi. “Kendisine iyi yolculuklar dilediğimi de söyle.
Gelecek yaz yine görüşürüz.”
Bayan Rachel’ın bahçesini bizimkinden ayıran alçak
duvarın üstünden atladık. Jem ıslık çaldı. Dill cevap verdi.
“Bir yaprak bile kımıldamıyor,” dedi. “Şuraya bak.”
Doğuyu işaret etti. Bayan Maudie’nin ceviz ağacının
gerisinden dev bir ay yükseliyordu. “Hava ne kadar sıcak,”
diye ekledi Jem.
Dill, gazete kâğıdından iple sigara sarmaya çalışıyordu.
Jem, “Onu yakayım deme,” dedi. “Bütün mahalleyi pis
pis kokutursun.”
“Seni çok özleyeceğiz,” dedim. “Bay Avery’yi
gözetlersek iyi ederiz.”
Bay Avery, Bayan Maudie’nin evinde pansiyoner olarak
kalıyordu. Bay Avery her gece saat dokuza kadar verandada
oturur ve aksırırdı. Bir gece, bir olaya tanık olduk. Bunu ilk
ve son defa görüyorduk sanırım. Çünkü bir daha böyle bir şey
göremedik. Bir gece Bayan Rachel’ın evinin ön kapısından
çıkıyorduk. Dill, “Aman Tanrım, şuraya bakın,” diye bizi

durdurdu. Sokağın karşı tarafını gösteriyordu. Önce
sarmaşıklarla kaplı bir verandadan başka bir şey göremedik.
Ama daha yakından bakınca yaprakların üstüne yay
biçiminde suların döküldüğünü, sokağın sarı ışığında etrafa
saçıldığını fark ettik. Bize, kaynağından on metre yükseliyor,
sonra toprağa dökülüyor gibi geldi. Dill’le Jem’in aralarında
konuştuklarından hiçbir şey anlamadım. Bay Avery’nin çok
sıkışmış olduğunu söylüyorlardı. Anladığım tek şey, bu
konuda da dışarıda bırakıldığımdı.
Dill gerindi. Esnedi. Bütün doğallığıyla, “Bakın ne
diyorum. Şöyle bir yürüyüşe çıksak ne dersiniz?” dedi.
Bana bu önerinin altında bir şey var gibi geldi.
Maycomb’da hiç kimse durup dururken yürüyüşe çıkmazdı.
“Nereye Dill?”
Dill başını güneye doğru salladı.
Jem, “Pekâlâ,” dedi. Ben karşı koyunca, tatlı bir sesle,
“Sen gelmek zorunda değilsin meleğim,” diye devam etti.
“Sen de gitmemelisin. Unuttun mu?”
Jem geçmiş başarısızlıkların üzerinde duracak tiplerden
değildi.
“Scout, bir şey yapmayacağız. Sadece ışıklara kadar gidip
döneceğim.”
Kaldırımda konuşmadan yürümeye başladık. Komşu
verandalardan gelen salıncak iskemlelerin gıcırtılarına kulak
veriyorduk. Sokağımızın büyüklerinin alçak sesle
konuşmalarını dinliyorduk. Arada sırada Bayan Stephanie
Crawford’ın kahkahaları duyuluyordu. Dill, “Tamam mı?”
dedi.
Jem, “Pekâlâ,” diye karşılık verdi. “Sen istersen eve git
Scout.”
“Siz ne yapacaksınız?”

Panjuru aralık pencereden içeri bakıp Boo Radley’i
görmeye çalışacaklardı. Ben kendileriyle gitmek istemediğim
takdirde eve dönecek, koca ağzımı kapalı tutacaktım. Hepsi
bu kadardı.
“Peki, pencereden içeriye bakmak için bu geceyi
beklemenizdeki sebep nedir?”
Çünkü gece onları kimse görmezdi. Atticus elindeki
kitaba o derece dalardı ki dünya yıkılsa haberi olmazdı. Sonra
Boo Radley onları öldürse bile ellerinden koca bir yaz tatili
değil, sadece okul ayları kaçmış olacaktı. Karanlıkta, karanlık
bir evin içini görmek daha kolay olurdu. Bütün bunları
anlıyor muydum?
“Jem, rica ederim...”
“Scout, sana son defa söylüyorum, ya ağzını kapatırsın ya
da eve gidersin... Her geçen gün bir parça daha kıza
benzediğine yemin ederim.”
Artık bu söz üzerine onlara katılmaktan başka çarem
kalmamıştı. Radley’lerin arka tarafındaki tel çitten geçmenin
daha uygun olacağına karar verdik. Başkaları tarafından
görülme olasılığımız hayli azalıyordu.
Jem en alttaki teli tutup kaldırdı. Dill’e altından geçmesini
işaret etti. Ben de peşinden gittim. Sonra da Jem’in geçmesi
için teli tuttum. “Sesini çıkarayım deme,” diyerek beni uyardı.
“Ne olursa olsun sesini çıkarayım deme, sonra ölüler
uykularından uyanırlar.”
Bunu aklımdan çıkarmamaya çalışarak belki bir dakikada
bir adım atıyordum. Jem’in ileride, ay ışığında bana işaret
ettiğini görünce hızlandım. Bahçeyi arka avludan ayıran
kapıya gelmiştik. Jem bu kapıya dokundu. Kapı gıcırdadı.
“Üstüne tükür,” dedi Dill.

Jem, “Bizi kafese sokuyorsun,” diye karşılık verdi.
“Buradan çıkmak o kadar kolay olmayacak.”
“Şişşt... Tükür üstüne Scout.”
Ağzımız kuruyuncaya kadar tükürdük. Jem ağır ağır
kapıyı açtı. Bir kenara itti. Artık arka bahçedeydik.
Radley’lerin evinin arkası, önünden daha iç açıcı değildi.
Evin genişliği boyunca yıkık dökük bir veranda uzanıyordu.
İki kapı, kapıların arasında da karanlık bir pencere vardı.
Çatıyı, bir sütun yerine, kalın bir dilme tutuyordu. Verandanın
bir köşesinde eski bir soba duruyordu. Üzerindeki kırık, sırı
dökülmüş ayna mehtabın ışıklarını yakalayıp yansıtıyordu.
Jem bir ayağını kaldırarak, “Ayy...” dedi.
“Ne var?”
“Tavuk pisliği.”
Evin yanına kadar sürünerek yaklaştık. Panjuru aralık
pencereye kadar geldik.
Jem, Dill’e, “Sana yardım edelim,” diye fısıldadı. “Biraz
bekle.” Birbirimizin bileklerini çapraz bir biçimde kavradık.
Diz çöktük. Dill, böylece meydana getirdiğimiz koltuğa
oturdu. Kaldırdık. Pencere pervazını yakaladı ve kendini
yukarı çekti.
Jem, “Çabuk ol,” diye fısıldadı. “Fazla dayanamaz.” Onu
yavaşça aşağı indirdik.
“Ne gördün?”
“Hiçbir şey. Sadece perdeleri. Evin uzak bir yerinde hafif
bir ışık var ama.”
Jem, “Hadi buradan çıkalım,” dedi. “Yine arka taraftan
çıkalım.” Benim itiraz etmek üzere olduğumu görünce,
“Sus...” dedi.
“Bir de arka pencereyi deneyelim.”
“Dill, hayır!” dedim.

Dill durdu. Jem’in öne geçmesini bekledi. Jem ayağını ilk
basamağa koyunca, basamak gıcırdadı. Bir an hiç hareketsiz
bekledi. Sonra ağırlığını derece derece artırdı. Basamak ses
çıkarmadı. Sonra iki basamak birden atladı. Ağırlığını kontrol
ederek verandaya çıktı. Dizlerinin üstüne çömeldi. Pencereye
doğru emekledi. Başını kaldırıp içeri baktı.
İşte o zaman gölgeyi gördüm. Bu başında şapkası olan bir
adamın gölgesiydi. İlkönce gördüğümün ağaç olduğunu
sandım. Ama rüzgâr yoktu. Sonra ağaçlar yürümezdi. Arka
veranda ay ışığıyla pırıl pırıldı. Gölge, Jem’e doğru ilerledi.
Onu benden sonra Dill gördü. Elleriyle yüzünü kapadı.
Tam arkasına gelince, onu Jem de fark etti. Ellerini
başının üstüne götürdü. Olduğu yerde donakaldı. Gölge,
Jem’in bir iki metre gerisine gelip durdu. Kolu yanından
kalktı. Yeniden yanına düştü. Hareketsiz kaldı. Sonra tekrar
yürümeye başladı. Veranda boyunca gitti. Evin yan tarafından
geldiği gibi kayboldu.
Jem verandadan atladı. Bize doğru koşa koşa geldi.
Kapıyı açtı. Dill’i ve beni kapıdan dışarı fırlattı. Yarı yola
gelmiştik ki ayağım takıldı. Ben sendeleyip yere düşerken
mahalleyi bir çiftenin gümbürtüsü ayağa kaldırdı.
Jem ve Dill hemen kendilerini yanıma attılar. Jem
kulağıma, “Okul tarafındaki kapıya Scout,” diye fısıldadı.
“Hadi acele et!”
Jem alt teli tuttu. Dill’le ben altından geçtik. Tam okulun
tek ağacı olan meşenin altına sığınmıştık ki Jem’in yanımızda
olmadığını fark ettik. Geri koştuk. Tekmeler savurarak, telin
altından geçmeye çalışıyordu.
Pantolonunu çıkarmaya uğraşıyordu. Nihayet külotuyla
kalıp meşe ağacına doğru koştu.

Artık güvendeydik. Jem’in kafası eskisi gibi mükemmel
çalışıyordu. “Hemen eve dönmeliyiz. Neredeyse bizi aramaya
çıkarlar,” dedi.
Okulun bahçesini koşarak geçtik. Evimizin arkasındaki
çayıra tellerin altından emekleyerek geçtik. Bahçemizin arka
tarafını çeviren tellerin üstünden atladık. Jem, ancak evin arka
merdivenlerine geldiğimiz zaman durup soluk almamıza izin
verdi.
Terlemiş olmamız normaldi. Soluğumuzu ayarlayarak,
olabildiği kadar doğal bir yürüyüşle ön bahçeye geçtik.
Sokağa baktık. Radley’lerin önünde komşular toplanmışlardı.
Jem, “Biz de oraya gidelim,” dedi. “Eğer biz ortada
görünmezsek işin içinde bir iş olduğunu anlarlar.”
Bay Nathan Radley, kapının iç tarafında duruyordu.
Elinde ikiye katlanmış bir çifte vardı. Atticus, Bayan
Maudie’yle Stephanie Crawford’ın yanındaydı. Bayan
Rachel’la Bay Avery de onların yakınındaydılar. Hiçbiri
bizim gelişimizi görmedi.
Çevresine bakman Bayan Maudie’nin yanına gittik.
“Neredeydiniz? Gürültüyü duymadınız mı?”
Jem, “Ne oldu?” diye sordu.
“Bay Radley evinin arka bahçesine giren bir zenciye ateş
etmiş.”
“Ah! İsabet ettirmiş mi?”
Bayan Stephanie, “Hayır,” diye cevap verdi. “Havaya ateş
etmiş. Korkutmak için. Zavallı zenci o kadar korkmuş ki
muhakkak yüzü solmuştur. Bay Radley, etrafta beyaz bir
zenci görecek olursanız, mutlaka odur diyor. Bir dahaki sefere
havaya ateş etmeyecekmiş... Yoksa... Jem Finch!”
“Evet hanımefendi?”
Atticus, “Pantolonun nerede oğlum?” diye sordu.

“Pantolon mu efendim?”
“Evet, pantolon.”
Yararı yoktu. Tanrım o kadar insanın önünde Jem
külotlaydı. İçimi çektim.
“Ah... Bay Finch.”
Sokak lambasının ışığında Dill’in bir yalan kıvırmak
üzere olduğunun farkındaydım. Gözleri irileşmiş, şişman,
güzel yüzü yusyuvarlak olmuştu.
Atticus, “Ne dedin Dill?” diye sordu.
“Şey... onu ben kazandım.”
“Kazandın mı? Nasıl?”
Dill’in eli ensesine gitti. Sonra yüzünü dolaşıp alnında
karar kıldı. “Biz, şurada, havuz başında elbisesine poker
oynuyorduk efendim.”
Jem’le rahat bir soluk aldık. Komşular da inanmışa
benziyorlardı: Hepsi dikleşmişlerdi. Elbisesine poker de ne
demekti?
Anlatmaya fırsat kalmadı: Bayan Rachel, kasabanın
itfaiye sireni gibi patladı. “Sen, Dill Harris! Havuzumun
başında kumar mı oynuyordun? Ben ona poker oynamak ne
demekmiş gösteririm!”
Atticus, Dill’i bir felaketten kurtardı.
“Bir dakika izin verin Bayan Rachel,” dedi. “Böyle bir
oyun oynadıklarını ilk kez duyuyorum. Siz hep birlikte
iskambil mi oynuyordunuz?”
Jem, Dill’in yalanını gözleri kapalı çevirdi. “Hayır
efendim,” dedi. “Kibritlerle zaman öldürüyorduk.”
Ağabeyime hayran oldum. Kibrit tehlikeliydi ama
iskambil kâğıdı ölüm fermanıydı.
Atticus, “Jem, Scout,” dedi. “Bir daha ne şekilde olursa
olsun poker oynadığınızı duymayacağım. Hadi bakayım,

Dill’le gidip pantolonunu alın.”
Kaldırımda yürürken Jem, “Üzülme Dill,” dedi. “Bayan
Rachel sana bir şey yapamaz. Babam onu yola getirir.”
Durduk. Atticus’un, “Ciddi bir şey değil... Hepsi aynı
yoldan geçerler Bayan Rachel,” dediğini duyduk.
Dill rahatlamıştı. Ama ben ve Jem değil. Jem’in
sabahleyin pantolonlu olarak ortaya çıkması gerekiyordu.
Bayan Rachel’ın merdivenlerine geldiğimizde Dill, “Ben
sana benimkilerden birini veririm,” dedi. Jem kendisine
uymayacağını söyledi. Ama yine de teşekkür etti. Vedalaştık.
Dill evine girdi. Tam o sırada benimle nişanlı olduğunu
hatırladı. Geri döndü. Beni Jem’in önünde öptü. “Mektup yaz,
duydun mu?” dedi.
Jem’in pantolonu için bile olsa yine de gözümüze uyku
girmeyecekti sanırım. Gecenin sessizliğinde duyduğum her
ses, üç katı büyüyordu. Her sürtünme, Boo Radley’in intikam
almak için geldiği; sokaktan geçen zencilerin gülüşü, Boo
Radley’in bizi aradığı; böceklerin tel kafes üstünde
çıkardıkları ses, Boo Radley’in telleri kopardığı sanısını
veriyordu. Uyku ile uyanıklık arasında bocalayıp dururken,
Jem’in, “Uyudun mu?” diye mırıldandığını duydum.
“Aklını mı kaçırdın?”
“Şışş. Atticus’un ışığı söndü.”
Ayın soluk aydınlığında, Jem’in yatağından kalktığını
gördüm.
“Pantolonumun peşine gidiyorum,” dedi.
Yatağımın içinde dimdik oturdum. “Hayır, gidemezsin,
bırakmam.”
Gömleğini giymeye çalışıyordu, “Gitmeliyim,” diye
karşılık verdi.
“Gidemezsin. Atticus’u uyandırırım.”

“Bir uyandır. Seni öldürürüm.”
Jem’i yanıma çektim. Aklını başına getirmeye çalıştım.
“Bay Nathan sabahleyin pantolonunu bulur Jem. Kaybettiğini
biliyor. Atticus’a gösterince fena olacak ama hepsi o kadar.”
“İşte bunun için gidip bulmalıyım.”
Kendimi kötü hissetmeye başlamıştım. Yalnız başına
oraya gitmek... Bayan Stephanie’nin sözleri geldi aklıma: Bay
Nathan bir daha bir ses duyarsa, bahçeye girenin vay haline...
Perişan bir haldeydim. “Bak, değmez Jem. Seni vurur
Jem. Ne olursun...”
Sabırla bekledi. “Bak Scout,” dedi. “Mesele şu: Atticus
şimdiye kadar beni bir kere olsun dövmedi. Bundan sonra da
dövmesini istemem.”
Bu da bir düşünceydi. Sanki Atticus bizi her an tehdit
ediyor gibi bir anlam çıkıyordu. “Seni hiç suç işlerken
yakalamadı mı demek istiyorsun?”
“Belki yakaladı ama dövmedi... Bu geceki hareketimiz
doğru değildi Scout.”
İşte, öyle zannediyorum ki Jem’le aramızdaki ayrılık ilk
defa böyle başladı. Bazen onu anlamıyordum. Ama şaşkınlık
anlarım uzun sürmüyordu. Fakat bu fikri anlayışımın
dışındaydı. “Ne olur,” diye yalvardım. “Bir düşün... Yalnız
başına orada...”
“Sus artık!”
“Atticus’u uyandıracağım... Yemin ederim ki
uyandıracağım.”
Jem pijamamın yakasından yakalayıp sıktı. “O halde ben
de seninle geliyorum,” dedim.
“Olmaz, gürültü yaparsın.”
Ne desem boşunaydı. Arka kapının kilidini açtım. Jem
merdivenlerden inene kadar bekledim. Saat iki olmalıydı. Ay

batıyordu. Danteli andırır gölgeler, tozlu bir hiçliğe
dönüyordu. Jem’in beyaz gömleğinin eteği, şafak sökmeden
inine sığınmak için çırpman küçük bir hayalet gibi bir
görünüp bir yitiyordu. Hafif bir rüzgâr çıkmış, şakaklarımdan
akan terleri soğutmuştu.
Galiba arka yoldan, çayırlıktan geçip, okulun bahçesini
aşıp tel örgüden geçti diye düşündüm. Çünkü o yana
yönelmişti. Yol buradan uzun sürerdi. O yüzden endişelenmek
için henüz erkendi. Uzun bir süre kıpırdamadan durdum. Bay
Radley’in çiftesinin sesini bekledim. Sonra arka bahçe
kapısının gıcırdadığını duyar gibi oldum.
Daha sonra Atticus’un öksürdüğünü duydum. Soluğumu
tuttum. Bazen, geceleri tuvalete indiğimiz zaman onun hâlâ
okumakta olduğunu görürdük. Çoğunlukla geceleri kalktığını,
gelip bize baktığını, sonra uyumak için kitap okuduğunu
söylerdi. Sinirlerim gerilmiş bir halde odasının ışığının hole
vurmasını bekledim. Vurmadı. Rahat bir soluk aldım.
Gece böcekleri çekilmişlerdi. Fakat rüzgâr çıktığından
kiraz ağacının dalları çatıyı dövüyordu. Karanlık, uzakta
havlayan köpeklerin sesiyle, yapayalnızdı.
İşte oradaydı, dönüyordu. Beyaz gömleği tel örgünün
üstünden geçti. Gittikçe büyüdü. Arka merdivenlerden çıktı.
Arkasından kapıyı kilitledi. Yatağının üstüne oturdu. Tek
kelime söylemeden pantolonunu gösterdi. Arkaüstü uzandı.
Bir süre karyolasının gıcırdadığını duydum. Çok geçmeden
bütün sesler kesildi. Bir kımıltı bile duymadım.

Yedinci Bölüm
Bir hafta süreyle Jem sinirli sinirli kimseyle konuşmadan
dolaştı durdu. Bir keresinde Atticus’un dediği gibi Jem’in
derisi içine girmeye ve içinde dolaşmaya gayret ettim:
Radley’lerin bahçesine yalnız başıma giden ben olsaydım,
ertesi gün cenazemi kaldırırlardı sanırım. Onun için Jem’i
kendi haline bıraktım. Onu rahatsız etmemeye çalıştım.
Okul başladı. İkinci sınıf da birincisi kadar berbattı... Yine
karşınıza geçip kartlar gösteriyorlar, okumanıza yazmanıza
izin vermiyorlardı. Bitişikteki Bayan Caroline’in,
ilerlemesinin, arada sırada duyulan kahkahalarla ne dereceye
vardığı anlaşılıyordu. Her zamanki öğrenciler birinci sınıfı
doldurmuştu. İkinci sınıfın tek iyi yanı, okuldan Jem kadar
geç çıkmamdı. Eve saat üç sıralarında birlikte dönüyorduk.
Bir gün öğleden sonra eve dönerken Jem, “Sana
söylemediğim bir şey var,” dedi.
Bu, günlerden beri söylediği ilk tam cümleydi. “Ne
hakkında?” diye sorarak cesaret verdim.
“O gece hakkında.”
“O gece hakkında bana bir şey anlatmadın ki,” dedim.
Jem sivrisinek kovalar gibi bir el hareketiyle beni
susturdu. Bir süre konuşmadı. Sonra, “Pantolonumu almaya
gittiğimde,” diye başladı. “Biliyorsun pantolonumu tele takılı

bir halde bırakmıştım. Telden kurtaramamıştım. Gittiğimde
kurtarılıp katlanmış, telin üstüne konmuştu... Sanki benim
geleceğimi biliyormuş gibi...”
“Üzerinde mi?”
“Bir şey daha var...” Jem’in sesi durgunlaşmıştı. “Eve
vardığımızda gösteririm. Pantolonumun yırtığı dikilmişti. Bir
kadının diktiği gibi değil de, mesela, benim dikebileceğim
gibi dikilmişti. Eğri büğrü... Sanki...”
“Biri geri dönüp pantolonunu arayacağını biliyordu...”
Jem titredi. “Biri aklımdakini okumuştu sanki... Biri ne
yapacağımı biliyordu. Beni tanıyan biri ancak ne yapacağımı
tahmin edebilir, değil mi Scout?”
Jem’in sorusu bir yalvarıştı. Onu yatıştırdım. “Evinde
seninle birlikte yaşamayan bir kimse, senin ne yapacağını
söyleyemez. Bazen ben bile kestiremiyorum.”
Ağacımızın yanından geçiyorduk. Kovuğun içinde
kurşuni renkte bir kınnap yumağı vardı.
“Alma Jem,” dedim. “Burası birine ait gizli bir yer olsa
gerek.”
“Zannetmem Scout.”
“Öyledir. Walter Cunningham gibi biri geliyor, eşyalarını
bu kovuğa saklıyor... Biz de gelip alıyoruz. Dinle, bırak
almayalım. Birkaç gün bekleyelim. Kimse gelip almazsa biz
alırız.”
“Pekâlâ. Sen haklı olabilirsin,” dedi Jem. “Belki de küçük
bir çocuğundur. Eşyalarını büyüklerinden saklıyordur. Biliyor
musun, hep okul başladığı zaman bu kovukta bir şeyler
bulmaya başlıyoruz.”
“Evet,” dedim. “Yazın hiç buradan geçmeyiz ki.”
Ertesi sabah kınnap yumağı aynı yerde duruyordu.
Üçüncü gün de bir yere gitmeyince Jem alıp cebine koydu.

Ondan sonra delikte bulduğumuz her şeyi kendi malımız
saydık.
İkinci sınıf pek sıkıntılıydı. Ama Jem, büyüdükçe okulun
daha ilgi çekici bir duruma gireceğini söylüyordu. O da aynı
yollardan geçmişti. İnsan, altıncı sınıfa varıncaya kadar doğru
dürüst bir şeyler öğrenemiyordu. Altıncı sınıf onu daha ilk
gününden sarmıştı. Ağzımı bir karış açık bırakan Mısırlılar
devrini anlattı. Bir elini arkasına, bir elini önüne koyup, bir
ayağını öne uzatarak Mısırlıların nasıl yürüdüklerini gösterdi.
Eğer öyle yürüyorlarsa hiçbir iş yapamıyorlardır, dedim. Ama
Jem, onların Amerikalılardan daha çok iş becerdiklerini,
papirüsü, ölüleri mumyalamayı icat ettiklerini anlattı. Bunları
yapmasalardı acaba biz şimdi nerede olurduk, diye sordu.
Atticus her şeyi öğrenmenin bir sırası olduğunu söylerdi.
Maycomb’da mevsimler birbirinden belirli sınırlarla
ayrılmamıştır. Yaz, sürüklenir gibi sonbahara döner. Ama
sonbahar bazen hiç hoş olmaz. İlkbahar eriyerek yaza geçer.
O sonbahar oldukça uzun sürdü. Hafif bir ceket giyecek kadar
bile serin değildi. Jem’le aynı minval üzere yaşamamıza
devam ediyorduk. Yumuşak bir kasım ayı ikindisinde eve
dönerken kovuktaki beyaz bir şey bizi durdurdu.
Bu sefer Jem kovuktakileri alma şerefini bana bıraktı:
Sabundan oyulmuş iki şekil geçti elime. Bir tanesi oğlandı.
Diğerinin üstünde biçimsiz bir elbise vardı.
Büyü olduğu düşüncesiyle korkuyla bir çığlık koparıp
elimdekileri yere fırlattım. Jem hemen eğilip aldı. “Ne
oluyorsun?” diye bağırdı. Sabun heykelciklerin üstündeki
tozu sildi. “Ne kadar güzel şeyler,” dedi. “Bu kadar güzelini
görmemiştim.”
Bana doğru tuttu. Bunlar, iki çocuğun olağanüstü
güzellikte yapılmış minik heykelcikleriydi. Oğlan çocuğu kısa

pantolon giymişti. Kaşlarının üstüne bir tutam saç düşmüştü.
Başımı kaldırıp Jem’e baktım. Dümdüz bir saç parçası
kaşlarına kadar iniyordu. Buna hiç dikkat etmemiştim.
Jem, kız heykelciğe ve bana baktı. Kız çocuğunun lüle
lüle saçları vardı. Benim saçlarım da lüle lüleydi.
Jem, “Bu çocuklar biziz,” dedi.
“Kim yaptı dersin?”
“Oyma işleri kim yapabilir ki?” diye sordu.
“Bay Avery”
“Bay Avery böyle yapmaz. Ben oyma diyorum.”
Bay Avery ortalama olarak her hafta bir değneği yontar,
kürdan haline getirip çiğnerdi.
“Bayan Stephanie Crawford’ın sevgilisi var,” dedim.
“Evet, o oyma işleri yapar ama burada oturmuyor ki.
Arada sırada gelir. Sonra bizimle hiç ilgilendiği olmadı.”
“Belki de verandada oturduğu zamanlar, Bayan
Stephanie’ye değil de bize bakıyordu.”
Jem o kadar uzun bir zaman yüzüme baktı ki, acaba ne
oldu diye merak edip sordum. Ama karşılık olarak, “Hiç
Scout,” cevabım aldım. Eve vardığımız zaman Jem,
heykelcikleri sandığına koydu.
Daha aradan iki hafta geçmemişti ki, bir paket çiklet
bulduk. Doğrusu pek hoşumuza gitti. Radley’lerin
bahçesinden alınan her şeyin zehirli olduğu düşüncesi, Jem’in
aklından çoktan çıkmışa benziyordu.
Ertesi hafta kovukta rengi matlaşmış bir madalya bulduk.
Jem, Atticus’a gösterdi. Atticus bunun bir heceleme
madalyası olduğunu, biz doğmadan çok zaman önce Alabama
eyalet okullarında heceleme yarışmaları yapıldığını,
kazananlara bu madalyalardan verildiğini anlattı. Madalyayı
biri kaybetmiş olabilirdi. Çevreden soruşturmuş muyduk

acaba? Jem, Atticus’a, böyle madalya kazanan birini bilip
bilmediğini sordu, Atticus bilmediğini söyledi.
En büyük ödülümüz dört gün sonra ortaya çıktı. Bu,
zincirinde alüminyum bıçağı olan bozuk bir cep saatiydi.
“Acaba beyaz altın mıdır Jem?”
“Bilmem. Atticus’a göstereceğim.”
Atticus, yeni olsaydı, bıçak, zincir ve saatin, hepsinin
birden on dolar edebileceğini söyledi. Okulda biriyle eşya
değiş tokuşu yapıp yapmadığımızı sordu.
Jem, “Ah, hayır efendim!” diye atıldı. İyi bakması
koşuluyla Atticus’un haftada bir gün taşımasına izin verdiği
dede yadigârı saati çıkarıp gösterdi. Bu saati üzerinde taşıdığı
günlerde, Jem, sırtında yumurta küfesi varmış gibi yürürdü.
Atticus, “Madem artık bir saatin var, benimkini geri
alabilirim,” dedi.
Dede yadigârı saati kullanmanın tadını çıkardıktan sonra,
Jem’in bozuk bir saati üzerinde taşıması çok anlamsız
olacaktı. Saati çalıştırmak için bir hayli uğraştı. “Off...” diye
içini çekti sonunda. “Çalışmayacak galiba. Scout?”
“Hı?”
“Bize bu armağanları verene bir mektup yazsak iyi olmaz
mı?”
“Çok iyi olur Jem. Teşekkür ederiz.”
Jem başını ellerinin arasına almış sağa sola sallıyordu.
“Anlamıyorum,” dedi. “Anlamıyorum... Nedenini bilmiyorum
Scout...” Oturma odasına doğru baktı. “Bazen Atticus’a
söyleyeyim mi diye düşünüyorum... Hayır olmaz.”
“Ben senin yerine söylerim.”
“Hayır Scout. Sakın söyleyeyim deme.”
“Neyi?”

Bütün gece bana bir şey söylemeye hazırlandığını, sonra
vazgeçtiğini seziyordum. Yüzü aydınlanıyor, bana doğru
eğiliyor, ardından düşüncesini değiştiriyordu. Yine değiştirdi.
“Yok bir şey,” dedi.
“Önünde kâğıt ve kalem var, al, hadi yaz,” dedim.
“Pekâlâ. Saygıdeğer beyefendi...”
“Erkek olduğunu nereden biliyorsun? Bayan Maudie
olduğuna bahse girerim... Nicedir kuşkulanıyorum.”
“Bayan Maudie çiklet çiğnemez,” dedi Jem. Gülümsedi.
“Biliyor musun,” diyerek sürdürdü konuşmasını. “Bayan
Maudie bazen pek tatlı şeyler söylüyor. Bir keresinde ona
çiklet ikram ettim. ‘İstemem, teşekkür ederim,’ diyerek geri
çevirdi. Çiklet, damağına yapışıyor, konuşmasına engel
oluyormuş. Ne komik değil mi?”
“Evet. Bazen pek tatlı konuşur. Ama Bayan Maudie’nin
zincirli cep saati olamaz.”
“Saygıdeğer beyefendi,” diye devam etti Jem. “Kovuğa
koyduğunuz şeyler için size teşekkür ederiz. Saygılarımızla,
Jeremy Atticus Finch.”
“Eğer böyle imza atarsan kim olduğunu anlamaz Jem,”
dedim.
Jem adını sildi. Yerine “Jem Finch” yazıp imzaladı. Ben
de altına “Jean Louise Finch (Scout)” diye yazıp imzaladım.
Jem benden önce koştu. Ağacın önünde durdu. Birden
bembeyaz kesildiğini fark ettim.
“Scout!”
Yanına koştum.
Ağaçtaki kovuğu biri çimentoyla kapamıştı.
“Dur, ağlama Scout... ağlama. Üzülme...” diye okula
kadar beni avutmaya çalıştı.

Öğle yemeği için eve döndüğümüzde, Jem yemeğini yutar
gibi bitirdi. Verandaya koştu. Ardından gittim. “Daha
geçmedi,” dedi.
Ertesi gün Jem yine aynı kaygı içindeydi. Fakat bu kez
karşılığını gördü.
“Nasılsınız Bay Nathan?” dedi.
Radley geçerken, “Günaydın Jem, Scout,” diye karşılık
verdi.
“Bay Radley.”
Bay Radley döndü.
“Bay Radley... Şu ağaçtaki kovuğu siz mi kapattınız?”
“Evet. Ben kapattım.”
“Niçin kapattınız efendim?”
“Ağaçlar kuruyor. Ağaçlar kurumaya başladı mı kovukları
çimentoyla kapatılır. Bunu bilmen gerek Jem.”
Akşamüzerine kadar Jem’den ses çıkmadı. Okuldan
dönerken de çimentoyu elleyip okşadı. Düşünceli hali sürdü.
Sinirli olduğunu görüyordum. Onun için ondan uzak durdum.
Her zamanki gibi Atticus’u o akşam da karşıladık. Bizim
evin önüne gelince Jem, “Atticus, lütfen şu ağaca bakar
mısınız?” dedi.
“Hangi ağaca oğlum?”
“Okul yolunun üstündeki, Radley’lerin köşesindeki
ağaca.”
“Ne olmuş?”
“O ağaç çürüyor mu?”
“Yok, hayır oğlum. Sanmam. Yapraklarına baksana.
Yemyeşil. Bir yerinde bir kahverengilik yok.”
“Hasta da değil mi?”
“O ağaç senin kadar sağlam Jem. Niçin sordun?”
“Bay Nathan Radley, kuruduğunu söyledi de.”

“Belki de kuruyordur. Bay Radley’in ağaçlar konusunda
bizden daha çok bilgisi olduğuna eminim.”
Atticus bizi verandada bırakıp eve girdi. Jem verandanın
parmaklığına dayandı. Omzunu direğe sürtüyordu.
Olabildiğince kibar bir tavırla, “Kaşınıyor musun Jem?” diye
sordum. Cevap vermedi. “Hadi içeri girelim Jem.”
“Biraz sonra.”
Karanlık çökünceye kadar orada kaldı. Ben de bekledim.
İçeri girdiğimiz zaman ağlamış olduğunu anladım. Yanakları
ıslaktı. Fakat ne tuhaf hıçkırık sesi işitmemiştim.

Sekizinci Bölüm
Maycomb’daki en kehanet sahibi kişilerin bile
anlayamadıkları bir nedenden ötürü, o yıl, sonbahar kışa
döndü. Atticus’un dediğine göre 1885’ten beri yaşanan en
soğuk sonbaharmış bu. Bay Avery, Reşit Taşı’nın üstünde,
çocuklar anne ve babalarının sözlerini dinlemedikleri, sigara
içtikleri ve birbirleriyle kavga ettikleri zaman mevsimin
değişeceğinin yazdığını anlattı. Jem’le benim, mevsimin bu
şekilde değişikliğe uğramasında payımız vardı. Yani
komşularımıza ve kendimize karşı suçluyduk.
İhtiyar Bayan Radley o kış öldü. Fakat ölümü hiçbir etki
yaratmadı. Mahallede çok az görülürdü. Yalnız çiçeklerini
sulamak için ortaya çıkardı. Jem’le, Boo’nun en sonunda
annesini öldürdüğüne karar verdik. Atticus başsağlığından
dönüşünde, ihtiyar kadının eceliyle öldüğünü söyledi. Bayağı
düş kırıklığına uğradık.
Jem, “Sor,” diye fısıldadı.
“Sen sor. Sen büyüksün.”
“Küçük olduğun için sormanı istiyorum.”
“Atticus,” dedim. “Bay Arthur’u gördünüz mü?”
Atticus, gazetesinin kenarından sert bir bakışla yüzüme
baktı.
“Görmedim,” diye cevap verdi.

Jem daha çok soru sormaktan beni alıkoydu. Atticus’un
bizden hâlâ kuşkulandığını, bu yüzden kuşkuyu daha çok
üstümüze çekmenin doğru olmayacağını söyledi. Jem geçen
yaz, poker oynuyorduk dediğimiz gece söylediklerimize,
Atticus’un pek inanmadığı düşüncesindeydi. Bu
düşüncesinden emin değildi. Yalnızca seziyordu.
Ertesi sabah uyanınca pencereden dışarı baktım.
Dehşetten neredeyse oracıkta düşüp ölecektim. Haykırışlarım,
Atticus’u banyodan, yarım tıraşıyla yukarı getirdi.
“Dünyanın sonu geldi Atticus! Ne olur bir şey yap.” Onu
pencerenin önüne çektim. Dışarıyı gösterdim.
“Merak etme, bir şey yok,” dedi. “Sadece kar yağıyor”
Telefon çaldı. Atticus, cevap vermek için kahvaltı
masasından kalktı. Dönüşünde, “Eula May’di,” dedi.
“1885’ten beri Maycomb’a kar yağmadığından okul bugün
tatil edilmiş.”
Eula May, Maycomb’un santralinin baş memuresiydi.
Halkı ilgilendiren haberleri iletmek, düğün davetlerini
yapmak, yangın düdüğünü çalmak ve Doktor Reynolds’ın
yokluğu sırasında gereken ilkyardım bilgisini vermek gibi
işlerde ona güvenilebilirdi.
En sonunda Atticus, bizi kahvaltı masasına çağırdı.
Pencereden çekilmemizi söyledi. Jem, “Kardan adam nasıl
yapılır?” diye sordu.
Atticus, “En küçük bir fikrim yok,” diye cevap verdi.
“Düş kırıklığına uğramanızı istemem ama kar topu oynayacak
kadar bile kar tutacağını sanmıyorum.”
Calpurnia içeri girdi. Karın tuttuğunu haber verdi. Arka
bahçeye koştuk. Yerde incecik, sulu bir kar tabakasının
toplanmış olduğunu gördük.

Jem, “Üzerlerine basmayalım,” dedi. “Bak her adımımız
karı bir parça daha berbat ediyor.”
Arkaya, içleri su dolmuş ayak izlerime baktım. Jem, bir
parça daha yağıp bir kardan adam yapacak kadar olunca
hepsini bir araya toplayacağımızı söyledi. Dilimi çıkardım. İri
bir kar parçası yaladım. Dilim yandı.
“Jem, kar sıcak!”
“Hayır, değil. Çok soğuk olduğu için sıcak gibi geliyor.
Yeme Scout. Boşa harcıyorsun. Bırak yağsın.”
“Ben üzerinde yürümek istiyorum ama!”
“Bak ne diyeceğim: Gidip Bayan Maudie’nin bahçesinde
gezelim.”
Jem, ön avludan geçti. Ben de ardından gittim. Tam
Bayan Maudie’nin evinin önüne gelmiştik ki, bizi Bay Avery
durdurdu. Pespembe bir yüzü ve kocaman bir göbeği vardı.
“Bak ne yaptınız?” dedi. “Ne zamandan beri kar
yağmıyordu. Sizin gibi yaramaz çocuklar mevsimlerin
değişmesine neden oluyorlar.”
Eğer yaramazlıklarımızın karşılığı olarak kar yağdıysa,
günahın o kadar da kötü bir şey olmadığına karar verdim. Bay
Avery’nin meteoroloji haberlerini nereden aldığını
bilmiyorum ama herhalde Reşit Taşı’ndan alıyordu.
“Jem Finch. Hey Jem Finch!”
“Bayan Maudie seni çağırıyor Jem.”
“Avlunun ortasında durun! Kımıldamayın! Verandanın
yanında, karın altına gömülü bir çiçek var. Üzerine
basarsınız!”
Jem, “Peki efendim!” diye bağırdı. “Ne kadar güzel
yağıyor, değil mi Bayan Maudie?”
“Sen onu babana anlat. Bu gece don yaparsa bütün
hanımelilerim donar!”

Bayan Maudie’nin hasır güneş şapkası kar taneleriyle
parlıyordu. Eğilmiş bir bitkiyi çuvala sarıyordu. Jem, bitkiyi
niçin sardığını sordu.
“Sıcak dursun,” diye cevap verdi Bayan Maudie.
“Çiçekler nasıl sıcak durur? Onların kan dolaşımları yok
ki.”
“Bu soruya cevap veremeyeceğim Jem Finch. Eğer don
olursa, bütün bu çiçekler de donar. Bütün bildiğim bu.
Donmasın diye sarıyorum... Anlaşıldı mı?”
“Evet efendim. Bayan Maudie?”
“Ne var efendim?”
“Scout’la ben karınızdan bir parça alabilir miyiz?”
“Hey Tanrım! Alın, hepsini alın! Verandanın altında eski
bir şeftali sepeti var. Onunla taşıyın,” diye cevap verdi Bayan
Maudie. Sonra gözlerini kısarak, “Jem Finch, bu karla ne
yapacaksınız?” diye sordu.
Jem, “Göreceksiniz,” diye cevap verdi. Bayan Maudie’nin
bahçesinden gücümüz yettiği kadar çok kar taşıdık.
“Ne yapacağız Jem?” diye sordum.
“Göreceksin,” dedi. “Şimdi sepeti al. Arka taraftaki karı
ön tarafa taşımaya çalış. Gidip gelirken hep aynı yerlere bas.”
“Kardan bebek mi yapacağız Jem?”
“Hayır, gerçek bir kardan adam. Çok çalışmalıyız.”
Jem arka bahçeye koştu. Bahçe çapasını aldı. Odun
yığınının arkasını deşmeye başladı. Bulduğu solucanları
itinayla alıp bir kenara koyuyordu. Sonra eve girdi. Çamaşır
sepetiyle döndü. İçine kazdığı toprakları doldurup ön bahçeye
geçti.
Beş sepet toprak, iki sepet kar taşıdıktan sonra, Jem işe
başlamak için hazır olduğumuzu bildirdi.
“Ortalık biraz karışık değil mi?” diye sordum.

“Şimdi öyle görünüyor ama bitince göreceksin,” diye
cevap verdi.
Jem bir kürek toprak aldı. Bir yığın yapıp düzeltti. Buna
bir kürek toprak daha ekledi. Bir insan gövdesi meydana
getirinceye kadar uğraştı.
“Jem, hiç zenci kardan adam olduğunu duymamıştım.”
“Siyah kalmayacak, meraklanma.”
Arka bahçeden birkaç ağaç dalı getirdi. Kırıp kollarını
yaptı.
“Ellerini kalçalarına koymuş bir Stephanie Crawford’a
benziyor,” dedim. “Ortası şişman, kolları küçük.”
Jem, “Büyüteceğim,” dedi. Çamurdan adamın üstüne su
serpti. Biraz daha çamur ekledi. Bir an karşısına geçip
düşünceli düşünceli baktı. Sonra belinden aşağıya kocaman
bir göbek ekledi. Gözleri parlayarak yüzüme baktı. “Bay
Avery, tam kardan adama örnek olacak bir tip, değil mi?”
dedi.
Bundan sonra Jem, çamurun üstüne kar yapıştırmaya
başladı. Bana sadece arka tarafını bıraktı. Görünecek yerlerini
kendisi yapıyordu. Yavaş yavaş Bay Avery beyazlaştı.
Jem, göz, burun, ağız ve düğmeler için tahta parçaları
kullanarak, Bay Avery’ye öfkeli bir görünüm vermeyi
başardı. Bir baston da ekleyince iş tamamlanmış oldu. Sonra
geriye çekildi. Yaptığına baktı.
“Çok güzel oldu Jem,” dedim. “Nerdeyse konuşacak gibi
duruyor.”
Utangaç bir tavırla, “Öyle, değil mi?” dedi.
Atticus’un yemeğe gelmesini beklemeye sabrımız yoktu.
Telefon edip ona büyük bir sürprizimizin olduğunu söyledik.
Arka bahçenin olduğu gibi ön bahçeye taşınmış olduğunu
görünce Atticus önce şaşırdı. Sonra büyük bir iş başardığımızı

söyledi. Jem’e, “Artık ne olacağını düşünmeye gerek
görmüyorum oğlum,” dedi. “Her şey için bir fikrin olduğunu
sevinçle görüyorum.”
Atticus’un iltifatı karşısında Jem’in kulakları kıpkırmızı
oldu. Fakat Atticus’un bir adım gerilediğini görünce, başını
kaldırıp dikkatle baktı. Atticus, kardan adamı, bir süre
gözlerini kısarak inceledi. Önce sırıttı. Sonra kahkahalarla
güldü. “Oğlum, avukat mı, mühendis mi, yoksa bir portre
ressamı mı olacaksın bilemiyorum. Burada gerçek bir
benzerlik yaratmışsın. Başın belaya girebilir. Onun için
arkadaşı bir parça değiştirmeliyiz.”
Atticus, Jem’in yapıtının biraz abartılı olduğunu ileri
sürdü. Bastonun yerine süpürge koydu. Beline de bir önlük
taktı.
Jem, bu değişiklikle kardan adamın çamurlaşacağını ve
kardan adam olmaktan çıkacağını öne sürdü.
Atticus, “Ne yaparsan yap değiştir,” dedi.
Jem, “Tıpkı aslına benziyor,” diye karşılık verdi.
“Bay Avery seninle aynı düşüncede değildir.”
“Aklıma bir şey geldi!” diye fırladı Jem. Bayan
Maudie’nin arka bahçesinde kayboldu. Sonra koşarak geri
döndü. Bayan Maudie’nin hasır şapkasını kardan adamın
başına koydu, bahçe makasını da eline verdi. Atticus yapılan
değişikliği beğendi.
Bayan Maudie’nin ön kapısı açıldı. Gülümseyerek ortaya
çıktı. “Jem Finch,” diye seslendi. “Seni şeytan seni, şapkamı
geri getir bakayım.”
Jem, Atticus’a baktı. Atticus başını salladı. “Şaka
yapıyor,” dedi.
Atticus, Bayan Maudie’nin evinin önüne doğru yürüdü. El
kol hareketleriyle bir şeyler konuştular. Tek duyabildiğim

cümle, “Atticus, onlara asla bakamayacaksın!” oldu.
Öğleden sonra kar durdu. Derece düştü. Geceleyin, Bay
Avery’nin kötü tahminleri gerçekleşti. Calpurnia, evdeki
bütün sobaları gürül gürül yaktığı halde üşüyorduk. Atticus,
akşam eve dönünce, Calpurnia’ya geceyi bizimle geçirip
geçirmeyeceğini sordu. Calpurnia başını kaldırıp yüksek
tavanlara, uzun pencerelere baktı. Sonra evinde daha iyi
ısınacağını söyledi. Atticus, onu arabayla evine bıraktı.
Yatmadan önce Atticus, odamdaki sobaya yeniden kömür
attı. Derecenin sıfırın altında on altıyı gösterdiğini,
hatırlayabildiği en soğuk gecenin bu gece olduğunu,
dışarıdaki kardan adamımızın olduğu gibi donduğunu söyledi.
Bana birkaç dakika gibi görünen bir zamandan sonra
birinin sarsmasıyla uyandım. Üzerime Atticus’un paltosu
örtülmüştü. “Sabah mı oldu?”
“Kalk bebeğim.”
Atticus, bornozumu ve ceketimi uzatıyordu. “Önce
elbiseni giy,” dedi.
Jem, Atticus’un yanında duruyordu. Paltosunun yakasını
gırtlağına kadar kapamıştı. Sağ eli cebindeydi. Garip bir
biçimde büyümüş gibi duruyordu.
Atticus, “Acele et tatlım,” dedi. “İşte ayakkabıların ve
çorapların.”
Sersem bir halde giyindim. “Sabah mı oldu?”
“Hayır. Saat biri birkaç dakika geçiyor. Çabuk ol.”
O zaman, durumda bir olağanüstülük olduğunu
sezebildim. “Ne oldu?” diye sordum.
Ne olduğunu söylemelerine gerek yoktu artık. Kuşların,
yağmur yağınca nereye gideceklerini bildikleri gibi ben de

bizim sokakta bir şeyler olduğunu anlamıştım. Yumuşak
sesler, hışırtılar içimi dehşetle doldurmuştu. Yangın vardı.
“Kiminki?” diye sordum.
“Bayan Maudie’nin tatlım.”
Ön kapıya çıkınca, Bayan Maudie’nin evinin yemek odası
pencerelerinden alevlerin dışarı fırladığını gördük. Sanki
gördüğümüzü doğrulamak ister gibi tam o sırada itfaiyenin
sireni işitildi.
Atticus, “Beni dinleyin,” dedi. “Gidip Radley’lerin evinin
önünde durun. Ayakaltından çekilin. Anladınız mı? Rüzgârın
ne yöne estiğine dikkat edin.”
Jem, “Ah,” dedi. “Atticus, evin eşyasını dışarı taşıyacak
mıyız dersin?”
“Henüz sırası değil oğlum. Siz söylediğimi yapın. Koşun
bakayım. Jem, Scout’a göz kulak ol, duydun mu? Gözünün
önünden ayırma.”
Atticus, arkamızdan iterek bizi Radley’lerin bahçe
kapısına doğru koşturdu. Alevler Bayan Maudie’nin evini
sessiz sedasız yutarken, sokak insanlar ve arabalarla doldu.
“Niçin acele etmiyorlar, niçin acele etmiyorlar...” diye
mırıldanıyordu Jem.
Nedenini anladık. Eski itfaiye arabasının soğuktan motoru
donmuştu. İtile itile geliyordu. Hortumu yangın musluğuna
bağlandığı zaman, hortum patladı. Su, fıskiye gibi çevreye
yayıldı.
“Ah, Tanrım, Jem...”
Jem kolunu omzuma dolayarak, “Şışşt... Scout,” dedi.
“Daha meraklanmaya gerek yok. Ben sana ne zaman
üzülmeye başlayacağını söylerim.”
Maycomb’un, kimi giyinik kimi yarı çıplak bütün
erkekleri, Bayan Maudie’nin evinden eşyaları karşıdaki evin

bahçesine taşıyorlardı. Atticus’un, Bayan Maudie’nin ağır
meşe koltuğunu kurtardığını gördüm. Bayan Maudie’nin çok
sevdiği bu koltuğu kurtarmakla Atticus’a bence büyük bir iş
yapmıştı.
Arada sırada çığlıklar duyuyorduk. Sonra Bay Avery’nin
yüzü, bir üst kat penceresinden göründü. Pencereden sokağa
bir battaniye fırlattı. Üstüne eşyaları atmaya koyuldu.
Aşağıdan, “İn oradan Dick! Merdivenler alev aldı,” diye
bağırdılar.
Bay Avery pencereden inmeye başladı.
Jem dehşetle, “Scout, kafese girdi...” diye mırıldandı.
“Ah, Tanrım...”
Bay Avery bir çiviye takılmıştı. Başımı, Jem’in kolunun
altına soktum. Jem, “Kurtuldu Scout,” diye bağırıncaya kadar
çıkarmadım.
Başımı kaldırınca, Bay Avery’nin, üst kat balkonunda
olduğunu gördüm. Parmaklığın üstüne çıktı. Ayaklarını
sallandırdı. Sonra Bayan Maudie’nin çiçeklerinin üstüne
atladı.
Birden erkeklerin, Bayan Maudie’nin evinden geriye
doğru çekildiklerini gördüm. Bize doğru geliyorlardı. Artık
eşya da taşımıyorlardı. Alevler ikinci katı sarmış, çatıya doğru
gidiyordu. Pencere pervazları, turuncu renkteki parlaklığın
ortasında simsiyah duruyorlardı.
“Jem, balkabağına benziyor...”
“Scout, bak!”
Dumanlar bizim ve Bayan Rachel’ın evini sarmıştı.
Hortumları oraya doğru çekiyorlardı. Abbottsville’in itfaiye
arabası sirenini çala çala geldi, bizim evin önünde durdu.
“O kitap...” dedim.
Jem, “Ne?” diye sordu.

“Tom Swift,” dedim. “Bizim değil, Dill’indi.”
“Üzülme Scout. Sırası değil daha,” dedi Jem. “Şuraya
bak.”
Atticus, bir grup komşu arasında duruyordu. Ellerini
paltosunun cebine sokmuştu. Sanki bir futbol maçı seyrediyor
gibiydi. Yanında Bayan Maudie vardı.
Jem, “Bak gördün mü, o da kaygılanmıyor daha,” dedi.
“Niçin evlerden birinin damına çıkmıyor?”
“Çok ihtiyar da ondan. Sonra boynunu kırar.”
“Eşyalarımızı çıkartsak mı dersin?”
“Karışmayalım. Atticus her şeyin sırasını bilir,” dedi Jem.
Abbottsville’in itfaiye arabası evimize su sıkmaya başladı.
Damda duran biri, en çok su isteyen yerleri işaret ediyordu.
Kardan adamımızın önce simsiyah kesilişini, sonra çöküşünü
seyrettim. Bayan Maudie’nin şapkası yığının üstünde
kalmıştı. Bahçe makasını göremiyordum. Bizim, Bayan
Rachel’ın ve Bayan Maudie’nin evleri arasındaki cehennemde
erkekler ceketleriyle paltolarını içine soktukları pijamalarıyla
sağa sola koşuşuyorlardı. Ama ben durduğum yerde yavaş
yavaş donmak üzere olduğumu fark ettim. Ancak olduğum
yerde zıplamaya başlayınca ayaklarımın varlığını hissetmeye
başladım.
Bir başka itfaiye arabası daha geldi. Bayan Stephanie
Crawford’ın evinin önünde durdu. Bunun hortumunu takmak
için musluk yoktu. Bayan Crawford’ın evine kovalarla su
dökmeye başladılar.
Sokak boşaldığında şafak sökmek üzereydi. Çalışanlar
önce teker teker, sonra grup grup gittiler. Maycomb’un itfaiye
arabası eski yerine itildi. Abbottsville’inki gitti. Üçüncüsü
kaldı. Ertesi gün bu üçüncü arabanın altmış mil uzaktan
geldiğini öğrendik.

Jem’le birlikte sokağı geçtik. Bayan Maudie, bahçesinde
tüten simsiyah enkaza bakıyordu. Atticus, Bayan Maudie’nin
şimdilik, Bayan Stephanie’yle beraber oturacağını söyledi.
“Sıcak kakao isteyen var mı?”
Atticus’un mutfakta ateş yakacağı düşüncesi beni dehşetle
titretti.
Kakaomuzu içerken Atticus’un bana baktığına dikkat
ettim. Önce merakla, sonra ciddiyetle baktı. “Sen ve Jem’e
olduğunuz yerde beklemenizi söylemiştim sanırım,” dedi.
“Ne oldu, bekledik ya...”
“Peki, bu battaniye kimin?”
“Battaniye mi?”
“Evet küçükhanım. Bu bizim değil ki?”
Üstüme baktım. O zaman kahverengi bir battaniyeye
sarınmış olduğumu gördüm...
“Atticus, bilmiyorum efendim... Ben...”
Bir cevap bulmak için Jem’e dönüp baktım. Jem benden
daha şaşkın bir durumdaydı. Battaniyenin omuzlarıma nasıl,
nereden geldiğini bilmediğini söyledi. Biz, Atticus’un
dediğini yapmıştık. Herkesten uzakta, Radley’lerin kapısı
önünde beklemiştik. Oradan bir adım ne ileri, ne geri
gitmiştik... Jem birden sustu.
Sonra, “Yangın yerinde bir adam gördüm...” diye
kekeledi. “Onu gördüm, gördüm onu... Sonra Radley’lerin
evine girdi... Atticus, yemin ederim ki...”
Atticus ağır ağır gülümseyerek, “Anlaşıldı oğlum...” dedi.
“Bu gece bütün Maycomb’lular şu ya da bu biçimde dışarı
çıktılar galiba. Jem, her şeyi olduğu gibi anlatmanı
istiyorum.”
Jem, kendinin değilse bile benim esenliğimi hiçe sayarak,
her şeyi, bütün sırlarımızı teker teker anlatmaya koyuldu. Ne

ağaçtaki kovuğu, ne de pantolon meselesini atlamıştı.
“Kovuğu Bay Nathan çimentolamadı. Orada bir şey
bulmayalım diye Boo Radley yaptı bunu... Deli o galiba...
Ama yemin ederim ki bize bir zararı dokunmadı Atticus. O
gece benim boğazımı bir kulağımdan ötekine kadar
kesebilirdi. Ama tutup pantolonumun söküğünü dikti... Bizi
hiç incitmedi Atticus...”
Atticus öylesine incelikle, “Dur oğlum,” dedi ki, kendime
geldim. Çünkü söyleyiş biçiminden Jem’in anlattıklarının
hiçbirine kulak vermemiş olduğunu anlamıştım. Sonra yalnız,
“Haklısın,” demekle yetindi. “Battaniyeyi vermeyelim. Bizde
kalsın. Belki bir gün Scout, üstünü örttüğü için ona teşekkür
etme fırsatını bulur.”
“Kime teşekkür edeceğim?” diye sordum.
“Boo Radley’e. Yangına öyle dalmışsın ki, onun omzuna
battaniyeyi koyduğunu fark etmemişsin bile.”
Midem bulanır gibi oldu. Jem battaniyeyi açıp bana doğru
gelince avaz avaz bağırmak geldi içimden. “Evden gizlice
dışarı çıkıp yavaşça sokuldu... Sonra tekrar sürüne sürüne
evine girdi.”
Atticus, sert bir tonda, “Bu durum sana yeni ilhamlar
vermesin Jeremy,” dedi.
Calpurnia bizi öğlene doğru uyandırdı. Atticus, o gün
okula gitmemizi doğru bulmamıştı. Uykusuz bir geceden
sonra fazla bir şey öğrenemeyeceğimizi söylemişti. Calpurnia,
ön bahçeyi temizlememizi istedi.
Bayan Maudie’nin hasır şapkası, ince bir kar tabakasının
üstünde duruyordu. Bahçe makasını bulabilmek için çamur
yığınını deşmemiz gerekti. Bayan Maudie, arka
bahçesindeydi. O alıştığımız tebessüme benzer bir
gülümseyişle, “Hep daha küçük bir ev istemiştim,” dedi.

“Böylece bahçem daha da büyür, çiçeklerime yer açılır Jem
Finch.”
Hayretle, “Üzülmüyor musunuz Bayan Maudie?” diye
sordum. Atticus, Bayan Maudie’nin varının yoğunun bu ev
olduğunu söylemişti.
“Üzülmek mi? Niçin üzüleyim çocuğum... O eski inek
ahırından hep nefret ederdim. Kaç kere evi ateşe vermeyi
düşündüm. Hapse atılma korkusuyla çekindim.”
“Ama...”
“Benim için kendini üzme Jean Louise. Yeni bir ev yapar
yeni pansiyonerler alırım.”
“Yangın nasıl çıktı Bayan Maudie,” diye sordu Jem.
“Bilmiyorum Jem. Herhalde bacadan. Siz şimdi onu boş
verin de şu battaniye meselesini anlatın bakalım.”
“Nereden biliyorsunuz?”
“Atticus, bu sabah işe giderken anlattı. Sana bir şey
söyleyeyim mi, ben de yanında olmak isterdim. Dönüp
arkama bakacak kadar da aklım başımda olurdu.”
Bayan Maudie beni şaşırtıyordu. Evi tamamen yanmış,
sevgili bahçesi harabeye dönmüş olduğu halde, tatlı, incelikli
bir tavırla Jem’le benim işlerimizle ilgileniyordu.
Şaşkınlığımı anlamış olacak ki, “Dün gece beni üzen tek
şey,” dedi. “Yangının ortaya çıkardığı karışıklık ve yorgunluk.
Bütün mahalleyi ayağa kaldırdı. Bay Avery, belki bir hafta
yataktan çıkamayacaktır. Böyle işlere gelemeyecek kadar
yaşlı artık. Kendisine söyledim ama dinlemedi. Ortalığı hale
yola koyduktan sonra, ona şöyle kocaman bir pasta
yapacağım. Tabii, Stephanie Crawford’ın gözüne
görünmeden. Stephanie tam otuz yıldır bu pastanın tarifini
almaya çalışıyor. Kendisiyle birlikte oturuyorum diye
pastanın tarifini vereceğimi sanıyorsa çok aldanıyor.”

Bayan Maudie, inadından vazgeçip pastanın tarifini verse
bile, yine de Bayan Stephanie Crawford’ın bir şey
beceremeyeceğini düşündüm. Bir defasında Bayan
Maudie’yi, bu pastayı yaparken seyretmiştim: İçine, birçok
şeyin dışında, büyük bir bardak şeker de koymuştu.
Sakin bir gündü. Hava o kadar soğuk ve dupduruydu ki,
adliye binasındaki saatin çanı çalmaya başlamadan önce
gerildiğini, kurulduğunu bile işittik. Bayan Maudie’nin burnu
şimdiye kadar görmediğim bir renkteydi. Nedenini sordum.
“Saat altıdan beri buradayım,” diye cevap verdi. “Şimdiye
kadar donmadığıma şükrediyorum.” Ellerini uzattı.
Avuçlarının içi çamur ve kan içindeydi.
Jem, “Ellerinizi berbat etmişsiniz,” dedi. “Neden bir zenci
işçi tutmadınız?” Sonra, “Ya da benimle Scout’ı
çağırsaydınız. Size yardım ederdik,” derken sesinde en küçük
bir yasak savıcı bir anlam yoktu. Önerisinde çok içtendi.
Bayan Maudie, “Teşekkür ederim efendim,” diye cevap
verdi. “Sizin işiniz kendinize yeter.” Bizim ön bahçeyi
gösteriyordu.
“Ha, şu mu?” dedim. “Onu bir dakikada küreleriz biz.”
Bayan Maudie, dikkatle yüzüme baktı. Dudakları sessiz
sessiz kımıldıyordu. Birden ellerini başına götürdü. Öksürür
gibi sesler çıkardı. Yanından ayrıldığımız zaman hâlâ
katılırcasına gülüyordu.
Jem, Bayan Maudie’nin nesi olduğunu anlamadığını
söyledi... Bayan Maudie böyleydi işte.

Dokuzuncu Bölüm
“Geri al oğlum!”
Bu emri Cecil Jacobs’a verdiğim zaman hayatımızın
karışık bir döneminin başlangıcında bulunuyorduk.
Yumruklarımı sıkmıştım. Karşımdakinin üstüne atılmaya
hazırdım. Atticus, arkadaşınla dövüştüğünü duyarsam derini
yüzerim, demişti. Artık böyle çocukça işlere girişmeyecek
kadar büyümüştüm. Kendimi tutmayı ne kadar becerirsem,
herkes de o kadar rahat edecekti. Bütün bunlar çoktan
aklımdan çıkmıştı.
Cecil Jacobs unutturmuştu. Bir gün önce okulun
bahçesinde, herkesin önünde, Scout Finch’in babasının,
zencileri savunduğunu duyurmuştu. Ben bu suçlamaya
kesinlikle karşı koydum, ama Jem kabul etti.
“Ne demek istiyorsun?” diye sordum.
“Hiç,” diye cevap verdi Jem. “Atticus’a sor. Sana anlatır.”
O akşam, “Siz zencileri mi savunuyorsunuz Atticus?”
diye sordum.
“Tabii savunuyorum. Zenci deme Scout. Çok kaba bir
şey,” diye cevap verdi.
“Okulda herkes öyle söylüyor...”
“Bundan sonra bu herkesten bir kişi eksik olacak.”

“Madem böyle konuşmamı istemiyorsunuz, beni niçin
okula yolluyorsunuz?”
Babam yüzüme tatlı tatlı baktı. Gözlerinde sevecen bir
ışıltı vardı. Aramızda anlaşmamıza karşın, okula gitmeme
konusundaki kavgam şu ya da bu biçimde sürüp gidiyordu.
Eylül ayının başlarında hafif bir baş dönmesi ve boğaz
ağrılarından yakındım. Daha sonra, başımı, yüzünde halka
halka yaralar çıkaran Bayan Rachel’ın aşçısının oğlunun
başına sürmek için para bile vermiştim. Ama hastalığı
kapmamıştım.
Şimdi derdim başkaydı. “Atticus, bütün avukatlar
zencileri savunurlar mı?”
“Elbette Scout.”
“Peki, arapları sizin savunduğunuzu niçin söylediler?
Cecil Jacobs, sanki kötü bir şey yapıyormuşsunuz gibi
konuştu.”
Atticus içini çekti. “Sorun çok basit,” dedi. “Bir zencinin
savunmasını üstüme aldım. Adı Tom Robinson. Calpurnia’nın
bağlı olduğu kilisenin üyelerinden. Calpurnia, bu aileyi iyi
tanıyor. İyi insanlar olduklarını söyledi. Scout, henüz birçok
şeyi anlayamayacak kadar küçüksün. Kasabada, bu adamın
savunmasını yapmamam gerektiğini söylüyorlar. Garip bir
dava... Yaz tatilinden sonra davaya bakılmaya başlanacak...
Yargıç John Taylor, hazırlanmamız için bir hayli zaman
verdi.”
“Savunmamanız gerekiyorsa, niçin savunuyorsunuz?”
Atticus, “Bu başkalarının düşüncesi, benim değil,” dedi.
“Eğer bu davayı almazsam, bir daha insanların içinde başım
dik dolaşamam. Eyalet meclisindeki yerimi koruyamam.
Hatta sana ve Jem’e bir daha şunu yapın, bunu yapmayın
demeye hakkım kalmaz.”

“Yani bu adamı savunmazsanız, Jem’in ve benim size
saygımız kalmaz mı?”
“Evet.”
“Niçin?”
“Çünkü bir daha sizden bana saygı göstermenizi
isteyemem. Scout, her avukat hayatını bütün ömrünce
etkileyecek bir davayla karşılaşır. Benimki de bu olacak
sanırım. Okulda bazı çirkin konuşmalara tanık olacağını
tahmin ediyorum. Benim için bir tek şey yap: Başını dik,
yumruklarını sıkı, ama iki yanında tut. Kim ne derse desin
sakın karşılık verme. Bu kez de kendi kendinle savaşarak
sakin olmaya çalış.”
“Atticus, davayı kazanacak mıyız?”
“Hayır tatlım.”
“O halde, niçin...”
“Yüz yıl geri kalmamız, kazanmaya gayret etmememizi
gerektirmez.”
“Tıpkı kuzen Ike Finch gibi konuşuyorsun,” dedim.
Kuzen Ike Finch, Kuzey-Güney Savaşı’nda çarpışmış, hayatta
olan birkaç eski askerden biriydi. Doksan yaşına yakındı.
Yılda hiç olmazsa bir kere, Atticus, Jem ve ben onu görmeye
giderdik. Onu öpmek zorundaydık. Feci bir şeydi bu.
Atticus’la kuzen Ike’ın, Kuzey-Güney Savaşı’ndan söz
edişlerini saygıyla dinlerdik. Kuzen Ike, “Biliyor musun
Atticus,” derdi. “Missouri Antlaşması’yla davayı kaybettik.
Ama şimdi tekrar çarpışmaya başlasak, yine aynı yoldan
gider, fakat bu kez yenerdim... 1864’te Stonewall Jackson
geldiği zaman, pardon, çocuklar var... neyse Tanrı günahlarım
bağışlasın...”
Atticus, “Buraya gel Scout,” dedi, kucağına çıktım.
Başımı çenesinin altına koydum. Bana sarıldı. Hafif hafif

salladı. “Şimdi iş başka,” dedi. “Bu kez, Kuzeylilerle
çarpışmıyoruz. Dostlarımızla, arkadaşlarımızla çarpışacağız.
Şunu sakın unutma, sorun ne kadar kötü bir yön alırsa alsın,
yine de her biri arkadaşımız olmayı sürdürecektir. Bu kasaba
kasabamız, bu ev de bizim evimiz olacak...”
Bunu aklımda tutarak ertesi sabah Cecil Jacobs’un
karşısına geçtim. “Sözünü geri alacak mısın oğlum?”
“Adamsan aldır bakalım. Babam, babanın Maycomb için
bir yüz karası olduğunu, o arabın da asılması gerektiğini
söyledi.”
Önce oğlanın üstüne atılacak gibi oldum. Sonra aklıma
Atticus’un sözleri geldi. Yumruklarımı indirdim.
Kulaklarımda, “Scout korkağın biri!” sözleri çınlaya çınlaya
oradan uzaklaştım. Ömrümde ilk kez bir kavgadan
kaçıyordum.
Neden bilmiyorum, Cecil’le dövüştüğüm takdirde,
Atticus’u üzeceğimi hissediyordum. Atticus, benden ve
Jem’den kendisi için bir şey yapmamızı o kadar az isterdi ki,
onun uğruna korkak diye alay edilmeye razıydım. Üç hafta
kadar yaptığım fedakârlıktan memnun bir şekilde dolaştım.
Sonra Noel geldi. Felaket de çattı.
Jem’le, Noel’i karışık duygularla beklerdik. Noel’in iyi
yanı çam ağacı ve Jack Finch amcaydı. Her Noel günü, Jack
amcayı, Maycomb İstasyonu’nda karşılardık. Yanımızda bir
hafta kalırdı.
Alexandra halanın kocası Jimmy enişteyi de sevmemiz
gerek belki ama hayatım boyunca bana, “Parmaklığın
önünden çekil,” demekten başka bir tek kelime söylemediği
için onu hesaba katmaya bir neden göremiyorum. Alexandra
hala da kocasına değer vermezdi. Çok zaman önce,
birbirleriyle dost oldukları bir zamanda, Alexandra hala ve

Jimmy enişte, ortaya Henry adında bir oğlan çıkarmışlardı.
Henry, mümkün olabilecek en kısa sürede evden uzaklaşıp
evlenmiş, Frances adında bir oğlu olmuştu. Henry’yle karısı,
Frances’i her Noel, babaanne ve dedesinin yanına bırakır,
kendi başlarına eğlenmeye giderlerdi.
Ne kadar içimizi çekersek çekelim, hiçbir şey Atticus’u,
Noel’i evde geçirmemize kandırmaya yetmezdi. Finch
çiftliğine giderdik. Hatırlayabildiğim bütün Noel’lerde
kendimi Finch çiftliğinde bulurdum. Dini bir tatili Frances’le
geçirmek zorunda oluşumu, Alexandra halanın mükemmel
aşçılığı telafi ederdi. Frances benden bir yaş büyüktü. Genel
olarak ondan uzak dururdum: Benim hoşuma gitmeyen her
şeyden hoşlanır, benim çocukça eğlencelerimi beğenmezdi.
Jack amca, Noel günü trenden inince, hamalın iki uzun
paketi getirmesini bekledik. Jack amcanın, Atticus’u
yanaklarından öpmesini Jem’le tuhaf karşılardık. Birbirini
öptüğünü gördüğümüz ilk iki erkek onlardı. Jack amca,
Jem’le tokalaştı, beni de havaya kaldırdı. Ama yeteri kadar
kaldıramadı. Jack amca, Atticus’tan bir karış kısaydı.
Alexandra halanın küçüğüydü. Ama birbirlerine pek
benzerlerdi. Jack amca mimiklerini daha iyi kullanırdı. Onun
keskin burun ve çene hatlarından hiç korkmazdık.
Beni ürkütmeyen çok az doktordan biriydi. Belki de hiçbir
zaman bir doktor gibi davranmamasının rolü vardı bunda. Ne
zaman Jem’e ya da bana bakacak, ayağımızdaki bir dikeni
çıkarmak gibi basit işlerden birini yapacak olsa, hep ne
yapacağını, canımızın ne kadar acıyacağını, kullandığı
araçların yararını anlatırdı. Bir Noel günü ayağıma diken
batmıştı. Köşelere saklanarak kimseyi yanıma sokmuyordum.
Sonunda Jack amcaya yakalandığım zaman, amcam, kiliseye
gitmekten nefret ettiği için, cüppesini giyerek evinin bahçe

kapısının önünde durup gelip geçene vaaz veren bir vaizden
söz ederek, beni güldürdü. Jack amcamın sözünü keserek,
dikeni çıkaracağı zamanı bildirmesini söyledim. Ama o, kanlı
bir diken parçasını göstererek, ben gülerken çektiğini söyledi.
İşte böyleydi Jack amcanın doktorluğu.
Uzun ince paketleri göstererek, “Bunların içinde ne var?”
diye sordum.
“Seni ilgilendirmez,” diye cevap verdi.
Rose Aylmer, Jack amcamın kedisidir. Jack amca bu
kedinin katlanabildiği çok az dişiden biri olduğunu söylerdi.
Elini cebine soktu. Birkaç resim çıkardı. Hayranlıkla baktık.
“Şişmanlamış,” dedim.
“Evet, haklısın. Hastanede ameliyatlardan artakalan bütün
parmakları ve kulakları yiyor.”
“Üf, pek ürkütücü bir hikâye bu,” dedim.
“Efendim?”
Atticus, “Sen ona aldırma Jack,” dedi. “Seni alt etmeye
uğraşıyor. Calpurnia’nın anlattığına göre bir haftadır öfkesi
üstündeymiş.”
Jack amca, kaşlarını kaldırdı. Bir şey söylemedi. Ben de
uzun bir süredir kullanmaktan hoşlandığım kelimeleri okulda
öğrendiğimi açıklarsam Atticus’un beni okula
yollamayacağını hesaplıyordum.
Fakat o akşam yemekte Atticus’a o lanet olası tereyağını
uzatmasını söyleyince, Jack amca benden yana döndü.
“Sizinle yemekten sonra görüşmek istiyorum küçükhanım,”
dedi.
Yemekten sonra Jack amca oturma odasına gidip koltuğa
gömüldü. Dizlerine vurarak yanına gitmemi, kucağına
oturmamı işaret etti. Jack amcamın kokusu hoşuma giderdi.
İçki ve bir başka şey karışımıydı. “Sen annenden çok

Atticus’a benziyorsun,” dedi. “Artık pantolonuna da
sığmamaya başlamışsın.”
“Bence sığıyorum.”
“Lanet olası ve kahrol gibi kelimeleri seviyorsun, değil
mi?” Sevdiğimi söyledim.
“Ben hiç sevmiyorum,” dedi Jack amca. “Elbet bu
kelimelerin kullanılmasını gerektirecek bir durum olduğunda
iş değişir. Bir hafta buradayım. Bu bir hafta süresince
kelimelerine dikkat etmeni istiyorum Scout, böyle kelimeler
kullanırsan başın belaya girer. Mükemmel bir hanımefendi
olmak istiyorsun, değil mi?”
İstemediğimi söyledim.
“İstersin. Hadi şimdi ağacın yanına gidelim.”
Yatma zamanına kadar ağacı süsledik. Geceleyin benimle
Jem’e gelen paketleri düşündüm. Ertesi sabah kutuların
üstüne balıklama atladık. Armağanlar Atticus’tandı. Alması
için Jack amcaya ısmarlamıştı. Tam istediğimiz şeylerdi.
Jem, tüfeğiyle duvardaki bir resme nişan alınca Atticus,
“Evin içinde kullanma,” diye ihtarda bulundu.
Jack amca, “Onlara nişan almasını öğretmelisin,” dedi.
“Bu senin görevin,” diye karşılık verdi Atticus. “Ben
yalnızca seyirciyim.”
Ağacın başından uzaklaşmamız için Atticus’un,
mahkemeye çıktığı zamanki ses tonunu kullanması gerekti.
Silahlarımızı çiftliğe götürmemize izin vermemekle
gözümüzü korkuttu. (Şimdiden Frances’i nasıl vuracağımı
kuruyordum.) Bir tek yanlış davranışımızı görürse silahları
elimizden alacaktı.
Finch çiftliği, bir uçurumdan aşağı üç yüz altmış altı
basamakla inilen bir yerdeydi. Çiftlik bir iskeleyle sona
eriyordu. Uçurumun gerisinde, nehrin aşağısında, Finch’lere

ait zencilerin pamuk yükleyip boşalttıkları, buz, un, şeker ve
kadın giyim eşyalarını getiren gemilerin yanaştığı iskele
vardı. Nehir boyunca toprak bir yol uzanıyor, sık ağaçlar
arasında kayboluyordu. Yolun sonunda, beyaz, iki katlı bir
bina vardı. Katların ikisi de verandalarla çevriliydi. Evi
atamız Simon Finch, durmadan söylenen karısını mutlu etmek
için yaşlılığında yaptırmıştı. Evin içi, Simon Finch’in
torunlarına duyduğu büyük sevgi ve içtenliğini yansıtıyordu.
Üst katta altı yatak odası vardı. Dört tanesi kız çocukları,
bir tanesi tek erkek çocuk olan Welcome Finch, bir tanesi de
konuk gelen akrabalar içindi. Her şey son derece sade ve
basitti. Kızların odalarına bir merdivenle, konuklarla oğlan
odalarına da başka bir merdivenle çıkılıyordu. Kızların
merdiveni, anne babalarının alt kattaki yatak odalarından
başlıyordu. Böylece Simon Finch kızlarının eve geliş ve gidiş
saatlerini daima kontrol altında tutabilmişti.
Evden ayrı olarak bir de mutfak vardı. Tahta döşenmiş bir
yolla eve bağlanmıştı. Evin arka bahçesinde, bir direğin
üstünde paslı bir çan duruyordu. Bu çan tarladaki işçileri
çağırmak ya da bir felaketi bildirmek için kullanılıyordu.
Çatıda bir kule vardı. Buradan Simon, işçilerinin kâhyasını,
nehirdeki gemileri gözler, komşu çiftliktekileri seyredermiş.
Çiftliğe vardığımızda, Alexandra hala, Frances, Jack
amcayı öptüler. Jimmy enişte, Jack amcanın elini sıktı. Jem’le
beraber, Frances’e armağanlarımızı verdik. O da bize bir tane
verdi. Jem yaşını hesaba katarak büyüklerin yanına gitti.
Kuzenimizi eğlendirme işini bana bıraktı. Frances sekiz
yaşındaydı. Saçını yağlayıp geriye doğru taramıştı.
Nazik bir tavırla, “Noel’de ne hediye aldın?” diye sordum.
“İstediğimi verdiler,” dedi. Frances uzun bir pantolon,
kırmızı bir deri okul çantası, beş gömlek, bir de hazır

bağlanmış kravat istemişti.
“Pek güzel,” diye yalan söyledim. “Jem’le ben de tüfek
aldık. Jem’in ayrıca bir de kimya araçları takımı var...”
“Oyuncaktır tabii...”
“Hayır, hakiki. Bana görünmez bir mürekkep yapacak. O
mürekkeple Dill’e mektup yazacağım.”
Frances, bunun neye yarayacağını sordu.
“Mektubu açıp da boş bir kâğıtla karşılaşınca ne durumda
kalacağını düşünebiliyor musun? Deliye dönecek.”
Frances’le konuşurken, okyanusun dibine çöker gibi
oluyordum. Eteklerim suya batıyordu. Şimdiye kadar içime
bunca sıkıntı veren bir çocukla karşılaşmamıştım. Mobile’da
oturduğu için beni okul idaresine şikâyet etmekle
korkutamazdı. Ama her şeyi Alexandra halaya yetiştiriyordu.
Alexandra hala da, Atticus’a aklına geleni söylüyordu.
Atticus da söyleneni ya unutuyor ya da bana cehennem hayatı
yaşatıyordu. Atticus’un sert bir tonda biriyle konuştuğuna ilk
olarak, “Alexandra! Onları elimden geldiği kadar iyi
yetiştirmeye çalışıyorum,” dediğinde tanık oldum. Konunun
benim pantolonumla ilgisi vardı.
Alexandra hala, kıyafetim konusunda son derece titizdi.
Erkek gibi pantolon giyersem bir hanımefendi olmayı aklıma
getiremezdim. Elbiseyle oyun oynayamayacağımı söylediğim
zaman, Alexandra hala pantolon giymeyi gerektirecek
oyunlar oynamamamı söyledi. Alexandra hala küçük sobalar,
oyuncak çay takımları, tabaklarla oynamamı ve doğumumda
hediye ettiği inci kolyeyi takmamı istiyordu. Babamın
hayatında bir güneş ışığı olmam da isteniyordu. Bir insanın
pantolonla da güneş ışığı olabileceğini iddia edince,
Alexandra hala pantolonlu bir kızın sadece bir gölge olacağını
söyledi. Doğuştan iyi bir insan olarak doğmuştum ama her yıl

daha kötü bir durum alıyordum. Alexandra hala durmadan
duygularımı incitti. Dişlerimi gıcırdatıp durdum. Durumu
Atticus’a anlatınca, ailede yeterince güneş ışığının
bulunduğunu, bunu dert etmememi söyledi. Olduğum gibi,
Atticus’un hoşuna gidiyordum.
Noel yemeğinde, ben yemek odasındaki küçük masada
oturdum. Hala, Jem’le Frances’i büyük masada oturttu.
Çoğunlukla, acaba hala ne yapacağımı sanıyor, kalkıp bir şey
atacağımı mı, diye düşünürdüm. Arada sırada beni de onlarla
birlikte oturtmasını rica etmeyi düşündüm. Ne kadar uygar
olduğumu gösterme fırsatını bulacaktım. Hem evde her gün
babamla aynı masada yemek yiyordum. Öyle büyük bir hata
da yaptığım olmamıştır. Atticus’a ağırlığını koymasını rica
edince, hiç ağırlığı olmadığını söyledi... Orada konuktuk. Ev
sahibinin otur dediği yerde oturmak zorundaydık. Alexandra
halanın kız çocuğu olmadığı için, kızların ruhsal durumundan
anlamadığını da ekledi.
Halanın yemekleri her şeyi unutturmaya yetti: Üç çeşit et
yemeği, bahçesinde yetiştirdiği sebzelerden bir yemek, şeftali
konservesi, iki çeşit pasta. Yemekten sonra büyükler oturma
odasına geçtiler. Jem yere uzandı. Ben de arka bahçeye gittim.
Atticus uykulu bir sesle, “Ceketini giy,” diye seslendi.
Duymadım.
Arka merdivenlerde oturdum. Frances de yanıma geldi.
“Bu kadar iyi bir yemek yememiştim,” dedim.
“Büyükannem olağanüstü bir aşçı,” dedi Frances. “Bana
da öğretecek.”
“Erkekler yemek pişirmez,” diyerek güldüm. Aklıma,
önünde önlükle Jem gelmişti.
“Büyükanne, bütün erkekler yemek pişirmesini bilirlerse
kadınlara daha incelikli davranıp yardımcı olacaklarını

söylüyor,” dedi.
“Ben Dill’in bana yardımcı olmasını istemem,” dedim.
“Ben ona iş görürüm daha iyi.”
“Dill mi?”
“Evet, o işte.”
“Ben onu iyi tanıyorum.”
“Nereden tanıyorsun?”
“Büyükanne o oğlanın ailesinin olmadığını söylüyor...”
“Nereden biliyorsun?”
“Akrabaları arasında dolaşıyormuş. Yazları da Bayan
Rachel yanına alıyormuş.”
“Frances, öyle değil!”
Frances yüzüme karşı sırıttı. “Bazen pek aptallaşıyorsun
Jean Louise. Bir şey bilmiyorsun sen.”
“Ne demek istiyorsun?”
“Büyükannenin dediği gibi, eğer Atticus dayı senin
serserilerle dolaşmana izin veriyorsa bu onun suçu. Senin
değil. Sana söylüyorum, ailenin adı lekelenecek...”
“Frances, ne demek istiyorsun?”
“Söylediğimi. Büyükanne diyor ki, Atticus dayının seni
başıboş bırakması bir yana şimdi de zencilerin tarafını
tutuyor. Maycomb’da dolaşamayacağız artık. Aileyi
mahvediyor”
“Etmiyor,” diye kükredim. “Neden söz ettiğini
bilmiyorum. Ama hemen susarsan iyi edersin lanet olası!”
Merdivenlerden sıçrayarak indim. Frances’i dövmek çok
kolaydı. Sözlerini hemen geri almasını istedim. Frances,
mutfağa doğru koşarak, “Zenci dostu!” diye bağırdı.
İnsan, avına yaklaşırken acele etmemeli. Vakit kazanmaya
çalışmalı. Konuşmayınca meraklanıp ortaya çıkacaktı.

Frances tekrar kapısında göründü. “Hâlâ kızgın mısın Jean
Louise?” diye sakınarak sordu.
“Konuşmaya değmez,” diye cevap verdim.
Ortaya çıktı.
“Sözlerini geri al Frances!” Acele etmiştim. Frances
tekrar mutfağa kaçtı. Ben de merdivenlere çekildim. Sabırla
bekleyecektim. Aradan henüz beş dakika geçmemişti ki
Alexandra halanın, “Frances nerede?” diye sorduğunu
duydum.
“Şurada mutfakta.”
“Orada oynamasının yasak olduğunu biliyor.”
Frances kapıya gelip, “Büyükanne, Jean Louise beni
buraya kıstırdı. Dışarı çıkmama izin vermiyor,” diye haykırdı.
“Burada ne oluyor Jean Louise?”
Başımı kaldırıp Alexandra halaya baktım. “Onu oraya ben
sokmadım hala,” dedim. “Ben bir şey yapmıyorum.”
Frances, “Yapıyor,” diye atıldı. “Beni dışarı çıkarmıyor.”
“Kavga mı ettiniz?”
“Jean Louise bana kızdı büyükanne,” dedi Frances.
“Frances buraya gel. Jean Louise senden bir söz daha
duyarsam babana söylerim. Biraz önce kötü bir söz
kullandığını duydum.”
“Hayır, kötü söz kullanmadım.”
“Bir daha duymayayım.”
Alexandra hala, demek ki başkalarının konuşmalarını
gizlice dinliyordu. Hala gözden kaybolur kaybolmaz, Frances
ortaya çıktı. Benden uzak durarak, “Benimle uğraşma,” dedi.
Çimenlerin üzerinde gezinmeye başladı, arada sırada bana
dönüp gülümsüyordu. Jem verandaya çıktı. Bize bakıp yine
içeri girdi. Frances mimoza ağacına tırmandı. İndi. Ellerini
cebine soktu. Avlunun etrafını dolaştı. “Hah,” dedi. Kendini

Jack amca mı sandığını sordum. Frances bana orada
oturmamın, kendisine karışmamamın söylendiğini hatırlattı.
“Seni rahatsız etmiyorum,” dedim.
Frances yüzüme dikkatle baktı. Gerçekten sakinleştiğimi
söyledi. Fısıltılı bir sesle, “Zenci dostu...” dedi.
Ona küfrederek sol yumruğumu çenesine yerleştirdim.
Elim kanadı. Sağ yumruğumu havaya kaldırmıştım ki, Jack
amcam kollarımdan yakalayarak, “Dur,” dedi.
Alexandra hala, Frances’in yanına koştu. Mendiliyle
gözyaşlarını sildi. Yanağını okşayıp başını sıvazladı. Atticus,
Jem, Jack amca verandaya çıkınca, Frances hıçkıra hıçkıra
ağlamaya başladı. Jack amca, “Kavgaya kim başladı?” diye
sordu.
Frances’le ikimiz birbirimizi gösterdik. Frances,
“Büyükanne,” diye uludu. “Bana orospu çocuğu dedi ve
üstüme atladı.”
Jack amca, “Doğru mu Scout?” diye sordu.
“Doğru galiba.”
“Kötü söz söyleyince başının belaya gireceğini
söylemiştim. Değil mi?”
“Evet efendim. Fakat...”
“Şimdi başın derde girdi. Burada bekle.”
Orada durmakla durmamak arasında kararsızdım. Karar
vermekte geç kaldım: Tam kaçmak için harekete geçmiştim
ki, Jack amca yetişti. Birden kendimi, bir ekmek kırıntısıyla
cebelleşen bir karıncaya bakar buldum.
“Bir daha sizinle asla konuşmayacağım! Sizden nefret
ediyorum. Umarım yarın ölürsünüz!” Avunmak için Atticus’a
koştum. Buna kendisinin neden olduğunu, artık eve dönme
zamanının geldiğini söyledi. Hiç kimseye veda etmeden

arabanın arkasına geçip oturdum. Eve gelince hemen odama
koştum. Kapıyı kapadım.
Üstümü çıkarınca yalnızca birkaç ufak berem olduğunu
gördüm. Derin bir düşünceye daldığım sırada kapı vuruldu.
Kim o diye sordum. Jack amca cevap verdi.
“Gidin!”
Bu biçimde konuşursam yeniden döveceğini söyleyince
sustum. Odama girdi. Bir köşeye çekildim. Arkamı döndüm.
“Scout,” dedi. “Benden hâlâ nefret ediyor musun?”
“Lütfen gidin efendim.”
“Beni suçlu bulacağını aklıma bile getirmemiştim. Beni
düş kırıklığına uğrattın... Ne olacağını biliyordun, yine de
yaptın.”
“Bilmiyordum.”
“Tatlım, herkese öyle...”
“Adil değilsiniz,” dedim. “Değilsiniz.”
Jack amcamın kaşları havaya kalktı. “Değil mi? Nasıl?”
“Çok iyi insansınız Jack amca,” dedim. “Bütün
yaptıklarınıza rağmen sizi yine de seviyorum. Ama çocukları
anlamıyorsunuz.”
Jack amca ellerini beline koydu, bana baktı. “Çocukları
nasıl anlamıyormuşum Bayan Louise?” diye sordu. “Senin
davranışın pek az anlayış isterdi. Son derece kötü, saygısızca
bir davranıştı.”
“Her şeyi anlatmama izin verecek misiniz? Hep
anlatmaya çalıştım ama dinlemediniz.”
Jack amcamın kaşları aşağı indi. Yatağımın üstüne oturdu.
“Başla,” dedi.
Derin bir soluk aldım. “Bir kere,” dedim. “Bana hiçbir şey
sormadınız. Beni hemen suçlu buldunuz. Biz, Jem’le kavga
ettiğimizde, Atticus hiçbir zaman yalnız Jem’i dinlemekle

yetinmez. Benim anlattıklarımı da dinler. Sonra bana çok
gerekmezse, kötü söz kullanmamamı söylemiştiniz. Frances
beni öylesine çileden çıkardı ki kafasını kırmamak için
kendimi güç tuttum.”
Jack amca başını kaşıdı. “Peki sorun neydi Scout?”
“Frances, Atticus için bir şey söyledi. Yutulacak gibi bir
şey değildi.”
“Ne dedi?”
“Zenci dostu. Bunun ne demek olduğunu pek
kestiremiyorum. Fakat Frances’in söyleyişinden kötü bir şey
olduğunu çıkardım. Jack amca, orada öylece oturup,
Frances’in, Atticus’un aleyhinde konuşmasına izin
veremezdim.”
“Demek Atticus için böyle söyledi?”
“Evet efendim. Daha başka şeyler de söyledi. Atticus’un
aileyi mahva sürüklediğini. Benimle Jem’i başıboş
bıraktığını...”
Jack amcanın durumunu görünce yine fena bir şeyler
söylediğimi sandım. Ama, “Bu konuyu halledeceğiz,”
deyince Frances’in işinin iş olacağına karar verdim. “Bu
akşam çiftliğe gitmeye niyetim var.”
“Yalvarırım efendim. Üstünde durmayın. Ne olur.”
“Bu işi burada bırakmaya hiç niyetim yok,” diye karşılık
verdi. “Bundan Alexandra’nın haberi olmalı. Oğlanı bir elime
geçireyim de gör...”
“Jack amca, bana söz verir misiniz, yalvarırım, Atticus’a
bundan hiç söz etmeyin, olur mu? Bir keresinde benden,
kendisi için hiç kimseyle kavga etmememi istemişti.
Frances’le bambaşka bir konu dolayısıyla kavga ettiğimizi
sansın istiyorum. Lütfen söz verin...”
“Ama Frances’in böyle bir şey...”

“Yalvarırım. Elimi sarar mısınız? Hâlâ kanıyor da.”
“Tabii sararım bebeğim. Bu kadar zevkle saracağım bir el
az bulunur. Buraya gelir misin?”
Jack amca beni banyoya soktu. Parmaklarımdaki sıyrıkları
temizleyip sararken, bana, Hodge adında bir kedisi olan, şehre
inerken, kaldırımdaki bütün çatlak izlerini sayan minyon bir
ihtiyardan söz etti. “İşte,” dedi. “Nişan yüzüğünü takacağın
parmağında bu yaranın izi kalacak.”
“Teşekkür ederim efendim! Jack amca?”
“Efendim?”
“Oruspu çocuğu ne demek?”
Jack amca, Avam Kamarası’nda, üyeler birbirleriyle
tartışırken, havaya üflediği tüyleri boşlukta tutmaya çalışan
yaşlı bir başbakanın hikâyesini anlatmaya daldı. Galiba
sorumu cevaplandırmaya çalışıyordu. Ama ben bir şey
anlamadım.
Daha sonra, yatmış olmam gerektiği bir anda su içmek
için aşağı indim. Atticus ve Jack amcanın sesleri oturma
odasından geliyordu.
“Ben asla evlenmeyeceğim Atticus!”
“Niçin?”
“Çocuklarım olabilir.”
“Öğrenmen gereken çok şey var Jack,” dedi Atticus.
“Biliyorum, kızın bugün ilk dersimi verdi. Çocukları pek
anlamadığımı söyledi, nedenini anlattı. Haklıydı. Atticus, ona
karşı nasıl davranmam gerektiğini anlattı... Scout’a karşı sert
davrandığım için öyle üzgünüm ki.”
Atticus güldü. “Hak etmişti. Onun için üzülmeye
değmez.”
Diken üstünde bekledim. Jack amcanın, Atticus’a olayın
benim yönümden görünüşünü anlatacağım umuyordum. Ama

anlatmadı. Yalnız, “Söylediği şeylerin anlamlarını bilmeden
söylüyor. Bana orospu çocuğu ne demektir diye sordu.”
“Anlattın mı?”
“Hayır, William Melbourne’den söz ettim.”
“Jack, çocuk sana bir şey sorarsa cevap ver, Tanrı aşkına
başka konulara geçme. Çocuklar çocuktur ama kaçamak
cevabın hemen farkına varlar. Şaşırırlar.” Sonra düşünerek,
“Bugün öğleden sonra olanın cevabını verebilirim. Bütün
çocukların, kötü sözleri kullandıkları bir dönem vardır. Bu
gibi sözleri kullanmakla dikkati üzerlerine çekemeyeceklerini
anlayınca unutur giderler. Üzerlerine gidersen bir yararı
olmaz, Scout kendini tutmayı öğrenmeli. Hem de çok çabuk.
Şu gelecek birkaç ay içinde ne olacağı hiç belli değil. Neyse
durumundan memnunum. Jem olgunlaşıyor. Scout da onu
izlemeli. Scout’ın arada sırada yardıma ihtiyacı var daha,”
dedi.
“Atticus, Scout’ı hiç dövmedin değil mi?”
“Evet, dövmedim. Şimdiye kadar gözünü korkutarak
durumu idare edebildim. Jack, Scout söylediklerimi
uygulamak için elinden geleni yapıyor. Arada sırada
sözümden dışarı çıkıyor ama bu hep istemeyerek oluyor.”
“Bu benim istediğim cevap değil,” dedi Jack amca.
“Biliyorum. Scout, elinden geleni yaptığını bildiğimi
bilmiyor. İstediğin cevap bu. Beni endişelendiren taraf Scout
ve Jem’in pek yakında hiç hoşlarına gitmeyecek şeyleri
sineye çekmek zorunda kalacak olmaları. Ama Scout’ın
onuruna dokunulursa yapmayacağı şey yoktur...”
Tekrar Jack amcanın verdiği sözü bozmasını bekledim.
Bozmadı.
“Atticus, bu konu, ne kadar kötüye gidebilir? Artık fazla
vaktin kalmadı sayılır.”

“Çok kötü olabilir Jack. Elimizdeki tek kanıt, bir zencinin
Ewell’lar aleyhine söylediği şeyler... Jürinin Tom Robinson’ın
Ewell’lar aleyhinde söylediklerine jürinin inanmasını
bekleyemem... Evvell’ları tanıyor musunuz?”
Jack amca tanıdığını söyledi. Hatırlıyordu.
Hatırlayabildiklerini Atticus’a anlattı. Ama Atticus, “Sen bir
kuşak geri kalmışsın,” dedi. “Şimdi durum daha da kötü.”
“Peki, ne yapacaksın?”
“Önce, jüriyi bir parça zorlayacağım... Sonra temyiz
hakkımız da var. Şimdiden bir şey söyleyemem Jack.
Biliyorsun, bütün hayatım boyunca bu tür bir davadan
kaçınmaya çalıştım. Ama John Taylor beni gösterip, ‘Sen
alacaksın!’ deyince çare kalmadı.”
“İşin altından kalkacağını umuyorum.”
“Başka türlü çocuklarımın yüzüne bakabilir miyim, söyle?
Sen de benim kadar olacakları biliyorsun Jack. Jem ve Scout’ı
bu badireden yarasız beresiz atlatmak için dua ediyorum. Her
şeyden çok Maycomb’un hastalığının onlara geçmemesini
istiyorum. Gayet mantıklı, aklı başında insanlar, bir zenci
sorunu ortaya çıktı mı, sanki bambaşka insanlar oluyorlar...
Böyle bir davranışı anlatmaya çalışmak elimden gelmez...
Jem ve Scout’ın başkalarının sözlerini dinleyecekleri yerde,
doğru bana gelmelerini isterim. Umarım bana bu kadarcık
güvenleri vardır. Jean Louise?”
Yerimden sıçradım. Köşeden kafamı uzattım.
“Efendim?”
“Yatağına git.”
Alelacele odama çıkıp yatağıma girdim. Beni ele
vermediği için Jack amca dünyanın en büyük insanıydı.
Atticus’un kendilerini dinlediğimi nasıl anladığını bir türlü

çıkaramadım. Ancak uzun yıllar sonra, söylediği her sözü
duymamı istediğini kavradım.

Onuncu Bölüm
Atticus bitkindi; hemen hemen elli yaşlarındaydı. Jem’le
niçin bu kadar yaşlı olduğunu sorduğumuzda, geç evlendiğini
söylerdi. Okul arkadaşlarımızın babalarından çok yaşlıydı.
Okul arkadaşlarımız, “Babam...” diye başladıkları zaman
bizim, kendi babamız hakkında övüneceğimiz pek bir şey
yoktu.
Jem futbol delisiydi. Atticus, kalecilik yapmaktan hiç
bıkmazdı. Ama Jem, onunla mücadeleye kalkıştı mı, Atticus,
“Bunun için ben artık çok yaşlıyım oğlum,” derdi.
Bizim babamız hiçbir şey yapmazdı. Dükkânda değil,
ofiste çalışırdı. Kamyon sürmezdi. Şerif değildi. Çiftçilik
yapmaz, garajda çalışmazdı. Kısaca, kimsenin hayranlığını
çekecek bir şey yapmazdı.
Bütün bunlardan başka da gözlük takardı. Sol gözü artık
hiç görmüyor gibiydi. Sol gözündeki görme zayıflığının Finch
ailesinin baş derdi olduğunu söylerdi. Bir şeyi iyice görmek
istediğinde başını çevirir, sağ gözüyle bakardı.
Okul arkadaşlarımızın babalarının yaptığı şeyleri
yapmazdı: Hiç ava gitmez, poker oynamaz, balığa çıkmaz,
içki ve sigara içmezdi. Oturma odasında oturur, kitap okurdu.
Bütün bu dikkati çekmeyen durumuna karşılık, Atticus
yine de istediğimiz kadar gözden uzak duramadı: Tom

Robinson’ın savunmasını üzerine alması hiç de güzel
olmayan yorumlara neden oldu. Cecil Jacobs’la olan
tartışmamdan sonra etrafa Scout’ın artık kavga etmediği,
kavga etmesine babasının izin vermediği sözü yayıldı. Bu
söylenti tamamen doğru değildi: Atticus için açıkça
dövüşmezdim belki. Ama aile içinde durum başkaydı. Orada,
yeğen, kuzen herkesle kıyasıya dövüşebilirdim. Örneğin
Frances Hancock bunu biliyordu.
Tüfeklerimizi verdiği halde Atticus bize nişan almasını
öğretmedi. İlk kuralları Jack amcadan öğrendik. Amcamız,
Atticus’un silahlara ilgi duymadığını söyledi. Atticus, bir gün
Jem’e, “Senin yerinde olsam, arka bahçede teneke kutulara
nişan alırdım,” dedi. “Ama kuşların peşine düşeceğini
biliyorum. İstediğin kadar kuş avlayabilirsin, ama sakın
bülbüle dokunma. Zararsız olanları öldürmenin günah
olduğunu aklından çıkarma.”
Atticus’un, bir şeyi yapmanın günah olduğunu
söylediğine ilk kez tanık oluyordum. Nedenini Bayan
Maudie’ye sordum. “Baban haklı,” diye cevap verdi.
“Bülbüller bir şey yapmazlar. Yalnız öterler. Bahçelerdeki
tohumları yemez, çiçeklere zarar vermezler. Yalnız bizim için
tatlı tatlı öterler. Bunun için bülbülü öldürmek günahtır.”
“Bayan Maudie, bizim mahalle eski bir mahalle, değil
mi?”
“Bildim bileli burada yaşıyorum.”
“Bizim sokakta oturanların hepsinin yaşlı olduğunu
söylemek istedim. Burada Jem ve benden başka çocuk yok.
Bayan Dubose neredeyse yüz yaşına girecek. Bayan Rachel
yaşlı. Sizinle babam da yaşlısınız.”
Bayan Maudie kaşlarını çatarak, “Ben elliye pek yaş
demem,” dedi. “Henüz tekerlekli sandalyeye kurulup

oturmadım, değil mi? Baban da öyle. Ama o koskoca evin
yandığına seviniyorum. Çünkü peşinden koşturamayacak
kadar yaşlandığımı kabul ediyorum. Haklısın Jean Louise,
burası durmuş oturmuş bir mahalle. Pek arkadaşınız yok değil
mi?”
“Okulda var efendim.”
“Çok şanslı olduğunuzu biliyor musunuz? Seninle Jem
için babanın bu yaşta olması harika bir şey. Eğer babanız otuz
yaşında olsaydı, hayatınız bambaşka bir yön alırdı.”
“Doğru söylüyorsunuz. Atticus hiçbir şey yapamıyor...”
“Söylesem şaşırırsınız,” dedi Bayan Maudie. “Onun içi
hayatla dopdolu.”
“Ne yapabilir ki?”
“Bu kasabanın en iyi dama oyuncusu olduğunu biliyor
musunuz? Çiftlikteyken, Atticus’un, nehrin iki yakasında
yenmediği kimse yoktu.”
“Çok ilginç. Jem’le ben onu hep yeneriz.”
“Sonra onun arp çalmasını bildiğini de biliyor musunuz?”
Bu beceri, benim babamdan daha çok utanmama neden
oldu.
“İşte böyle...” dedi.
“Ne Bayan Maudie?”
“Şey, hiçbir şey yok... Babanızla övünmelisiniz. Herkes
arp çalamaz. Şimdi marangozların ayakları altında
dolaşmayın. Eve gidin daha iyi. Ben çiçeklerimle
ilgileneceğim. Size göz kulak olamam. Başınıza bir şey
düşebilir.”
Arka bahçeye gittim. Jem’i teneke kutulara nişan alırken
buldum. Çevrede onca kuş varken bu davranışı bana pek
aptalca göründü. Ön bahçeye geçtim. İki saat kadar kendi
kendime oynadım.

Atticus öğle yemeğine geldiğinde beni sokağa doğru nişan
alırken buldu...
“Nereye ateş ediyorsun?” diye sordu.
“Bayan Maudie’nin kıçına.”
Atticus dönüp baktı. Geniş nişan yerimin çiçekleri üstüne
eğilmiş olduğunu gördü. Şapkasını geriye doğru itti. Gitti.
“Maudie,” diye seslendi. “Seni uyarmam gerek sanıyorum.
Adamakıllı tehlikede sayılırsın.”
Bayan Maudie doğruldu. Bana baktı. “Atticus, sen
şeytanın birisin,” dedi.
Atticus tekrar yanıma geldi. Oyuna son vermemi söyledi.
“Bir daha seni birine nişan alırken görmeyeyim,” dedi.
Keşke babam, Bayan Maudie’nin dediği gibi şeytanın biri
olsaydı. Meseleyi Calpurnia’ya açtım. “Bay Finch mi?” dedi.
“Birçok şey yapabilir.”
“Ne gibi?”
Calpurnia başını kaşıyarak, “Tam olarak
söyleyemeyeceğim,” diye cevap verdi.
Bir cumartesi günü, bir serçe ya da tavşan vurabilir miyiz
diye araştırmaya çıktık. Radley’lerin evinden beş yüz metre
kadar uzaklaşmıştık ki, Jem’in başını çevirdiğini, gözünün
ucuyla bir yere baktığını gördüm.
“Nereye bakıyorsun?”
“Şu karşıdaki köpeğe.”
“İhtiyar Harry Johnson’ın köpeği, değil mi?”
“Evet.”
Tim, Mobile otobüsünün şoförü olan ve kasabanın
güneyinde oturan Bay Harry Johnson’ın malıydı. Tim bir av
köpeğiydi. Aynı zamanda Maycomb’un sevgilisiydi. Ona Tim
Johnson derdik.

“Ne yapıyor?”
“Bilmiyorum Scout. Eve dönsek daha iyi olur”
“Anladım Jem. Şubat ayındayız.”
“Fark etmez. Ben gidip Cal’a haber vereceğim.”
Yarış eder gibi eve döndük. Doğru mutfağa koştuk.
Jem, “Cal,” dedi. “Bir dakika dışarı gelir misin?”
“Ne var Jem? Her istediğin an dışarı çıkamam ki.”
“Şu karşıki köpeğin bir şeyi var, gel bak.”
Calpurnia içini çekti. “Şimdi köpek ayağı falan saramam.
Banyodaki dolapta her şey var. Kendiniz yapın.”
Jem başını sallayarak, “Bu hasta Cal!” dedi. “Garip bir
hali var.”
“Ne yapıyor, kuyruğunu yakalamaya mı çalışıyor?”
“Hayır Cal. Yemin ederim ki doğruyu söylüyorum.”
“Koşuyor muydu?”
“Hayır. Düşünceli düşünceli dolaşıyordu. O kadar ağır
yürüyordu ki yürüdüğü belli bile olmuyordu. Bu yana
geliyordu.”
Calpurnia ellerini yıkadı. Jem’in ardından bahçeye çıktı.
“Ben ortalıkta köpek görmüyorum,” dedi.
Calpurnia ses çıkarmadan baktı. Sonra ikimizi
omuzlarımızdan yakaladı. Eve koşturdu. Arkamızdan tahta
kapıyı kapayıp telefona gitti. “Bana Bay Finch’in ofisini
bağlayın!” diye bağırdı.
“Bay Finch!” diye avaz avaz haykırdı. “Ben Cal. Yemin
ederim ki sokakta bir kuduz köpek var... Bu yana doğru
geliyor... Evet efendim... Evet Bay Finch... Tim Johnson
efendim... Evet efendim... Evet efendim... Evet...”
Calpurnia telefonu kapadı, Atticus’un ne dediğini sorunca
başını sallamakla yetindi. Sonra telefonu bir daha eline aldı.
Tuşa bastı. “Bayan Eula May,” dedi. “Bay Finch’le görüştüm.

Artık bağlamayın... Dinleyin Bayan Eula May, bu sokakta
oturan Bayan Rachel, Bayan Maudie ve diğerlerine, kuduz bir
köpeğin bu yana doğru geldiğini haber verir misiniz?
Yalvarırım efendim.” Biraz bekledi. Sonra, “Şubat ayında
olduğumuzu biliyorum,” dedi. “Fakat kuduz köpeği gürünce
hemen anlarım. Yalvarırım acele edin.”
Calpurnia, Jem’e, “Radley’lerin telefonu var mı?” diye
sordu.
Jem telefon rehberine baktı. Olmadığını söyledi. “Zaten
onlar dışarı çıkmazlar Cal.”
“Yine de haber vermek gerek.”
Calpurnia ön bahçeye koştu. Biz de ardından baktık. “Siz
evde bekleyin,” diye bağırdı.
Calpurnia’nın verdiği haber mahalleye yayılmıştı.
Görebildiğimiz bütün kapılar kapanmıştı. Ortalıkta Tim
Johnson’dan eser yoktu. Calpurnia’nın Radley’lere doğru
koştuğunu gördük. Önlüğü ile etekliğini tutup dizlerinin
üstüne çekmişti. Ön merdivenleri çıkıp kapıyı vurdu. Açan
olmadı. Bu kez, “Bay Nathan, Bay Arthur,” diye bağırdı.
“Kuduz köpek geliyor! Kuduz köpek geliyor!”
“Arka kapıdan gitmeliydi,” dedim.
Jem başını sallayarak, “Hiç fark etmez,” diye karşılık
verdi.
Calpurnia boş yere kapıyı çalıyordu. Uyarılarına kimsenin
cevap verdiği yoktu: Sanki sesini kimse duymamıştı.
Calpurnia, arka bahçeye koşarken sokağa bir siyah Ford
girdi. İçinden Atticus’la Bay Heck Tate çıktı.
Bay Heck Tate, Maycomb’un şerifiydi. Atticus kadar
uzun boyluydu ama ondan daha zayıftı. Sivri bir burnu vardı.
Parlak madeni delikleri olan çizmeler giyerdi. Kemeri

kurşunla dolu olurdu. Tabanca da taşırdı. İkisi verandaya
gelince, Jem kapıyı açtı.
Atticus, “Dışarı çıkma oğlum,” dedi. “Köpek nerede
Cal?”
Calpurnia yolun aşağısını göstererek, “Şimdiye kadar
buraya gelmeliydi,” diye cevap verdi.
Bay Tate, “Koşmuyordu değil mi?” diye sordu.
“Hayır, titreme devresindeydi Bay Heck.”
Atticus, “Ardından gidelim mi Heck?” diye sordu.
“Beklesek daha iyi olur Bay Finch. Daima düz bir yönde
giderler. Ama yine de belli olmaz. Dönebilir de... Umarım
döner. Yoksa dosdoğru Radley’lerin arka bahçesine girecek.
Biraz bekleyelim.”
Atticus, “Radley’lere gideceğini sanmam,” dedi.
“Parmaklıklar engel olur. Yolu izleyerek ilerleyecektir...”
Kuduz köpeklerin ağızlarından salya aktığını,
koştuklarını, sıçradıklarını, onun bunun gırtlağına atıldıklarını
sanırdım. Sonra ağustos ayında kudurduklarını bilirdim.
Boşaltılmış bir sokaktan daha kötü bir şey olamaz.
Ağaçlar kımıldamıyor, kuşlar ötmüyordu. Bayan Maudie’nin
bahçesindeki marangozlar ortadan yok olmuşlardı. Bay
Tate’in önce burnunu çektiğini, sonra sümkürdüğünü
duydum. Tüfeğini kolunun altına sıkıştırmıştı. Bayan
Crawford’ın yüzünün ön kapısının camına yapışmış olduğunu
fark ettim. Bayan Maudie de yanındaydı. Atticus ayaklarını
bir taşın üstüne koydu. Kalçasını ağır ağır ovdu.
Sonra sakin bir sesle, “İşte geliyor,” dedi.
Tim Johnson ortaya çıktı. Radley’lerin evine paralel bir
yönde, uykudaymış gibi geliyordu.
Jem, “Şuna bakın,” diye fısıldadı. “Bay Heck dümdüz
giderler demişti. Bu yolun üstünde bile gidemiyor.”

“Çok hasta galiba,” dedim.
“Önüne çıkanın üstüne atılır.”
Bay Tate elini alnına götürdü. “Tamam, hasta bu Bay
Finch,” dedi. Tim Johnson, ağır ağır yaklaşıyordu. Ne
oynuyor ne de yeşillikleri kokluyordu: Sanki bir hedefe
kendini adamış gibi, görünmez bir güç onu bize doğru
itiyordu. Bir atın, üstündeki sinekleri kovarken titrediği gibi
tepeden tırnağa titriyordu. Çenesi açılıp kapanıyordu. Bitkin
bir haldeydi. Ama ağır ağır da olsa bize doğru geliyordu.
Jem, “Ölecek bir yer arıyor!” dedi.
Tim Johnson, kaldırımın üstüne çıktı. Geriye kalan zavallı
aklıyla nereye gideceğini düşünür gibi durdu. Kararsız bir iki
adım attı. Sonra Radley’lerin kapısının önünde durdu.
Dönmek istedi. Fakat başaramadı.
Atticus, “Tam isabet ettirebileceğin bir yerde Heck,” dedi.
“Yan sokağa sapmadan işini bitir. Yoksa başımıza iş açar.
İçeri gir Cal.”
Calpurnia tel kapıyı açtı. Kancayı elinde tutuyordu.
Benimle Jem’i vücuduyla korumaya çalışıyordu. Biz,
kollarının altından sokağı görüyorduk.
Bay Tate tüfeği Atticus’a uzatarak, “Siz vurun Bay
Finch,” dedi. Jem’le neredeyse bayılacaktık.
Atticus, “Vakit geçirme Heck,” dedi. “Hadi.”
“Bay Finch, bu işin bir tek kurşunda yapılması gerek.”
Atticus başını sallayarak, “Hadi Heck,” dedi. “Bütün gün
orada durup seni bekleyecek değil ya.”
“Tanrı aşkına Bay Finch. Bakın nerede! Bir isabet
ettiremezsem, dosdoğru Radley’lere girer.”
“Otuz yıldan beri elime silah almadım...”
Bay Tate, tüfeği Atticus’a atar gibi verdi. “Siz vurursanız,
çok sevinirim,” dedi.

Bir sis perdesi gerisinden, Jem’le babamızın silahı alışını,
sokağın orta yerine yürüyüşünü izledik. Hızlı yürüyordu.
Ama bana suyun altında gidiyormuş gibi geldi. Zaman
durmuştu sanki.
Atticus, gözlüğünü alnına itti. Fakat kayıp yere düştü.
Sessizlikte camlarının kırıldığını duydum. Atticus gözlerini
sildi. Gözlerini kırpıştırdığını görebiliyorduk.
Radley’lerin kapısının önünde, Tim Johnson bir türlü
varamadığı karara varmış, yine yoluna gitmeyi
kararlaştırmıştı galiba. Çünkü iki adım attı. Durdu. Başını
kaldırdı. Vücudunun dimdik kasıldığını gördük.
Tüfek patladı. Tim Johnson zıpladı. Kaldırımın kenarına
kahverengi beyaz bir külçe halinde serildi.
Bay Tate verandadan indi. Radley’lerin evine doğru koştu.
Köpeğin önünde durup eğildi. Köpeği çevirdi. Parmağını
alnına, sol gözüne doğru götürdü. “Bir parça sağa doğru nişan
almışsınız Bay Finch,” dedi.
Atticus, “Hep öyle nişan alırdım,” diye cevap verdi.
Eğildi. Gözlüğünü aldı. Kırılan camları ayağıyla ezdi. Bay
Tate’in yanına gitti. Tim Johnson’a baktı.
Kapılar birer birer açıldı. Sokak ağır ağır canlandı. Bayan
Maudie, Bayan Stephanie Crawford’la göründü.
Jem şaşırmıştı. Donmuş gibi olduğu yerde duruyordu.
Kımıldatmak için bir çimdik attım. Atticus geldiğimizi
görünce, “Olduğunuz yerde durun,” dedi.
Bay Tate’le Atticus bahçeye döndüler. Bay Tate
gülümsüyordu. “Köpeği alması için Zeebo’yu yollarım,” dedi.
“Pek fazla bir şey unutmamışsınız Bay Finch.”
Atticus cevap vermedi.
Jem, “Atticus?” dedi.
“Efendim?”

“Hiç!”
“Gördüm. Tek Kurşun Finch!”
Atticus yıldırım gibi sesin geldiği yana döndü. Bayan
Maudie’yle burun buruna geldiler. Bir şey söylemeden
birbirlerine baktılar. Sonra Atticus, şerifin arabasına bindi.
Jem’e, “Buraya gel!” dedi. “Köpeğin yanına yaklaşmayın
anladınız mı? Şimdi de sağ olduğu zamanki kadar tehlikeli.”
Jem, “Peki efendim,” diye cevap verdi. “Atticus...”
“Efendim oğlum?”
“Hiç.”
“Neyin var çocuk? Konuşmasını mı unuttun?” diyerek
Bay Tate, Jem’e gülümsedi. “Babanın...”
Atticus, “Hışş, Heck,” dedi. “Hadi dönelim artık.”
Onlar gidince Jem’le Bayan Stephanie’nin verandasına
gittik. Zeebo’nun çöp arabasıyla gelip köpeği almasını
bekledik.
Jem’in donukluğu devam ediyordu. Bayan Stephanie,
“Şubat ayında köpeğin kuduracağı kimin aklına gelirdi!” dedi.
“Harry Johnson, Mobile’dan dönüşte haberi alır, köpeğini
Finch’in vurduğunu öğrenince ne yapar bilmem.”
Jem konuşma yeteneğini kazanır gibi oldu. “Gö... gö...
gördün mü Scout?” dedi. “Orada duruşunu... Gördün mü?
Sanki... tüfek kendisinden bir parça gibiydi. Öyle de hızlı
davrandı ki... Sanki... Ben bir şeyi vurabilmek için en aşağı on
dakika nişan almalıyım.”
Bayan Maudie, şeytanca bir gülümsemeyle, “Ne dersiniz
Bayan Jean Louise?” dedi. “Hâlâ babanızın bir şey
yapmadığını mı düşünüyorsunuz? Ondan utanıyor musunuz?”
“Hayır,” diye cevap verdim.
“Geçende söylemeyi unuttum. Arp çalmaktan başka bir de
nişancıydı. Maycomb’da onun üstüne nişancı yoktu. Artık her

şeyi biliyorsunuz. Gençliğinde lakabının Tek Kurşun
olduğunu bilmiyor muydunuz? Çiftlikte attığını vururdu.
Attığı on beş kurşundan on dördünü isabet ettirip de birini
boşa salladı mı üzülürdü.”
Jem, “Bize hiç bundan söz etmedi,” diye mırıldandı.
“Söylemedi, değil mi?”
“Söylemedi efendim.”
“Niçin hiç ava çıkmıyor?” dedim.
“Ancak bunu size belki ben anlatabilirim,” dedi Bayan
Maudie. “Babanız kalbi çok temiz bir insandır. Nişancılık bir
Tanrı vergisidir. Bir yetenektir... İlerletmek için çalışmak
gerek elbet. Ama piyano ya da arp çalmaya benzemez. Öyle
sanıyorum ki, bu yeteneğinin diğer canlılar için iyi bir şey
olmadığına karar verince tüfeği elinden bıraktı. Zorunlu
olmadıkça ateş etmemeye karar verdi. Bugünkü gibi.”
“Bununla övünmeli,” dedim.
“Akıllı insanlar hiçbir zaman yetenekleriyle övünmezler,”
dedi Bayan Maudie.
Zeebo’nun geldiğini gördük. Arabanın arkasından bir
kürek aldı. Tim Johnson’ı dikkatle arabaya attı. Sonra Tim’in
düştüğü yere ve etrafına bir tenekeden bir şeyler döktü.
Evde, Jem’e, pazartesi günü okulda anlatılacak bir
şeyimizin olduğunu söyledim. Jem bana döndü.
“Bu konuda kimseye bir şey söyleme Scout,” dedi.
“Neden? Elbette söyleyeceğim. Öyle herkesin babası
Maycomb’un en usta nişancısı olamaz ki.”
Jem, “Bilmemizi isteseydi kendi anlatırdı,” dedi.
“Bununla övünseydi bize söylerdi.”
“Belki de unutmuştur,” dedim.
“Hayır Scout. Anlayamayacağın bir şey bu. Atticus artık
yaşlandı. Hiçbir şey yapmasa bile umurumda değil... Hiç

umurumda değil.”
Jem yerden bir taş aldı. Garaja doğru attı. Taşın ardından
koşarak, “Atticus gerçek bir centilmen,” dedi. “Tıpkı benim
gibi.”

On Birinci Bölüm
Küçükken oyun alanımızı, mahallemizin güney sınırının
ötesine taşırmazdık. Ama ikinci sınıfın sonuna geldikten ve
Boo Radley’i dışarı çıkartma düşüncesi ortadan kalktıktan
sonra, Maycomb’un merkezi bizi kendine doğru çekti. Sık sık
Bayan Henry Lafayette Dubose’un evinin önünden geçip
anacaddeye çıkmaya başladık.
Bayan Dubose, yanındaki zenci hizmetçi kızla, bizden iki
kapı ileride, dik merdivenli evinde yapayalnız otururdu. Çok
yaşlıydı. Günün büyük bir bölümünü yatağında, geri kalanını
da tekerlekli sandalyesinde geçirirdi. Sayısız şallarının,
örtülerinin altında bir tabanca sakladığını söylerlerdi.
Jem’le ondan nefret ediyorduk. Biz geçerken
verandadaysa, dehşet dolu bakışlarıyla karşılaşır,
davranışımız hakkındaki sert sözlerini, büyüdüğümüz zaman
ne olacağımız konusundaki kötümser tahminlerini dinlerdik.
Onun evinin Önüne gelince karşı kaldırımdan yürümeye
çoktan son vermiştik. Çünkü bu, Bayan Dubose’un sesini bir
parça daha yükseltmesinden başka işe yaramıyordu.
Onu sevindirecek bir şey yapamıyorduk. Eğer elimden
geldiği kadar neşeli bir biçimde, “Merhaba Bayan Dubose,”
desem, “Bana merhaba deme çirkin kız,” diye cevap alırdım.
“Tünaydın de!”

Bayan Dubose kötü yürekli bir kadındı. Bir keresinde
Jem’in babama, Atticus dediğini işitti. Bayılacak hallere
geldi. Önünden geçen en arsız, en saygısız haylazlar
olduğumuzu söylüyordu. Annemizin ölümünden sonra
babamızın evlenmemesi ve Atticus Finch’in çocuklarını böyle
başıboş bırakması acınacak şeydi. Ben annemizi
hatırlamıyordum. Jem hatırlıyordu... O bana annemizi
anlatmalıydı... Bayan Dubose bize bunları söylediği zaman
Jem’in kasıldığını sezdim.
Jem, Boo Radley’i, kuduz köpeği ve diğer korkunç şeyleri
alt ettikten sonra Bayan Rachel’ın kapısının önünde durmanın
korkakça bir davranış olacağını ileri sürdü. İşten dönen
Atticus’u karşılamak için postaneye kadar koşmamızı önerdi.
Ondan sonra Atticus, sayısız akşamlar, Jem’in Bayan
Dubose’un sözlerine kızdığına, içerlediğine tanık oldu.
Atticus, “Alttan al oğlum,” derdi. “Çok yaşlı bir kadın.
Hasta da. Başını dik tutup bir centilmen gibi davranmaya
çalış. Ne söylerse söylesin, öfkelenmemek senin elinde.”
Jem, “Böyle bağırabildiğine göre o kadar hasta
olmamalı,” diye cevap verirdi. Bayan Dubose’un evinin
önüne gelince, Atticus hemen şapkasını çıkarır, bir şövalye
gibi selamlayarak, “Tünaydın Bayan Dubose,” derdi. “Bu
akşam tıpkı bir tablo gibisiniz.”
Atticus’un onun ne tablosuna benzediğini söylediğine hiç
tanık olmadım. Ona mahkemeden haberler verir, ertesi günü
iyi geçireceğini ümit ettiğini söylerdi. Şapkasını başına
geçirir, onun önünde beni omzuna alır, öylece evimize
dönerdik. İşte böyle zamanlarda, silahlardan nefret eden, hiç
savaşa gitmemiş olan babamla övünürdüm.
Jem’in on ikinci yaş gününün ertesi günü, parası cebini
yakıyordu. Onun için öğleden sonra erkenden çarşıya gitmek

üzere yola koyulduk. Jem, kendisi için minyatür bir buharlı
lokomotif, benim için de bir baton almaya yetecek kadar
parası olduğunu sanıyordu.
Gözüm çoktandır o batondaydı: Üzeri işlemeli ve
boyalıydı. On yedi sentti. O sıralarda büyümek ve okul
bandosunun önünde batonumu çevirmek isteğiyle
yanıyordum. Fırlattığım yerden düşen sopayı yakalamak
konusunda yeteneğimi geliştirmeye çalıştığım için elimde bir
sopa gördüğünde, Calpurnia beni içeri sokmazdı. Elimde
gerçek bir baton olduğunda bu işi daha iyi becereceğime
inanıyordum. Jem’in bana bu batonu almasını çok cömert bir
hareket sayıyordum.
Geçerken Bayan Dubose’un verandada olduğunu gördük.
“Siz ikiniz bu saatte nereye gidiyorsunuz?” diye sordu.
“Kâğıt oynadığınıza eminim. Okulun müdürüne sizi şikâyet
edeceğim.”
Jem, “Bugün cumartesi Bayan Dubose,” dedi.
“Bu bir şeyi değiştirmez. Acaba babanız nerede
olduğunuzu biliyor mu?”
“Bayan Dubose, biz şu kadarcıktan beri çarşıya yalnız
başımıza gideriz.” Jem eliyle diz hizasında bir yerleri
göstermişti.
Bayan Dubose, “Bana yalan söyleme,” diye haykırdı.
“Jeremy Finch, Maudie Atkinson söyledi, bu sabah saksısını
kırmışsın. Babanıza söyleyecek. O zaman doğduğunuza
pişman olacaksınız! Gelecek haftaya kadar ıslahevine
yollanmazsanız, bana Dubose demesinler!”
Jem, geçen yazdan beri Bayan Maudie’nin asmasının
yanına yaklaşmadığını, yaklaşsa bile Bayan Maudie’nin
Atticus’a bir şey demeyeceğini söyledi.

Bayan Dubose, “Bana karşı gelme!” diye bağırdı.
“Senin,” dedi romatizmalı parmağıyla beni göstererek. “Bu
pantolonlarla işin ne? Elbise giymelisin küçükhanım! Biri
çıkıp davranışlarını düzeltmezse hizmetçi olacaksın!
Hizmetçilik eden bir Finch... Hah!”
Dehşet içinde kalmıştım. Jem’in elini tuttum.
“Gel Scout,” diye fısıldadı. “Aldırma. Başını dik tut, bir
soylu gibi davran.”
“Hizmetçi gibi davranmakla kalmıyor, mahkemelerde
zencileri de savunuyorsunuz!” diye ekledi Bayan Dubose.
Jem kasıldı. Bayan Dubose’un oku yerini bulmuştu. Bunu
kendisi de biliyordu.
“Bir Finch kendisini yetiştirenlerin karşısında olursa siz
varın bu dünyanın halini hesap edin,” diye sürdürdü sözünü.
Elini ağzına götürdü. Çekti. “Babanız, zencilerden, yardıma
çalıştığı o insanlardan daha iyi değil.”
Jem pancar gibi kıpkırmızı olmuştu. Kolunu yakaladım.
Ailemizin düştüğü kötü durumu düşünerek yürüdük.
Annemiz sağ olsaydı elbette bu hale düşmeyecektik.
Jem’in en çok neye sinirlendiğini bilmiyorum. Atticus’a
kırıcı şeyler söylenmesine yavaş yavaş alışıyordum. Ama bu
kez Atticus aleyhine konuşan yaşlı bir insandı. Atticus
hakkında söyledikleri bir yana bırakılacak olursa, Bayan
Dubose’un sözleri hemen hemen her gün aynıydı. Havada
yazın geldiğine dair bir koku vardı. Gölgeler serindi ama
güneş artık ısıtıyordu. Yani okulların kapanma zamanı
yaklaşıyordu. Dill de gelecekti.
Jem buharlı lokomotif ve baton alışverişinden memnun
kalmışa benzemiyordu. Oyuncağını olduğu gibi cebine tıkmış,
konuşmadan yürüyordu. Eve dönerken batonu neredeyse Bay
Link Deas’ın başına çarpıyordum. Bayan Dubose’un evinin

önüne geldiğimizde baton yere düşe düşe toz toprak içinde
kalmıştı.
Daha sonra çoğu kez, Jem’in bu biçimde davranmasına,
“Bir centilmen ol oğlum,” öğüdünü tutmamasına ve son
zamanlarda edindiği o türlü davranışlarına dikkat etmeyişine
neyin neden olduğunu düşünmüşümdür. Jem, aslında sakin,
kolay kolay sinirlenmeyen bir yapıya sahipti. Yaptığına bir
anlam verebilmek için, Jem’in bir an için aklını kaçırmış
olması gerektiğini düşündüm.
Tam Bayan Dubose’un kapısının önüne gelmiştik ki, Jem
elimdeki batonu kaptı. Son hızla verandanın merdivenlerini
çıktı. Atticus’un bütün söylediklerini, Bayan Dubose’un
şalının altında tabanca bulunduğunu tamamen aklından
çıkarmıştı.
Bayan Dubose’un bütün kamelyalarının başlarını
kopartıncaya, yerler yeşil tomurcuklar ve yapraklarla
doluncaya kadar sakinleşmedi. Sonra batonumu dizine
dayadı. İki yanından bastırıp kırdı. Fırlatıp attı.
Artık hıçkıra hıçkıra ağlıyordum. Jem saçımı çekti.
Aldırış etmediğini, gerekirse tekrar yapacağını, susmazsam
saçımı başımı yolacağını söyledi. Susmadım. Beni tekmeledi.
Dengemi kaybedip yüzüstü düştüm. Jem, hemen beni tutup
kaldırdı. Yine kabaydı ama bana üzülmüş gibi geldi.
Söylenecek bir şey kalmamıştı.
O akşam Atticus’u karşılamaya çıkmak için ikimizde de
yürek yoktu. Calpurnia bizi dışarı atıncaya kadar mutfakta
oyalandık. Nereden öğrenmişti? Calpurnia’nın her şeyden
haberi var gibiydi. Bize bir hayli yakınlık gösterdi. Cesaret
vermek istiyordu ki Jem’e sıcak, tereyağlı bisküvi yaptı. Jem,
bunu ikiye bölüp benimle paylaştı. Tadı saman gibiydi.

Atticus, oturma odasının ışıklarını yaktı. Biz donmuş bir
halde orada öylece oturuyorduk. Bir elinde benim kırık baton
vardı. Yırtılmış sarı yaldızı halının üstünde sürünüyordu.
Öbür elini uzattı. İçinde bir kamelya tomurcuğu vardı.
“Jem,” dedi. “Bunun sorumlusu sen misin?”
“Evet efendim.”
Jem alçak sesle, “Sizin arapların davalarına baktığınızı
söyledi,” dedi.
“Böyle söylediği için mi yaptın?”
Jem’in dudakları kımıldadı. Fakat, “Evet efendim,” sözü
güçlükle duyuldu.
“Oğlum, bir zencinin savunmasını üzerime aldım diye,
arkadaşlarının seni sinirlendirdiklerini biliyorum. Ama yaşlı
ve hasta bir kadına bu yaptığın affedilecek şey değil. Gitmeni,
Bayan Dubose’la konuşmanı, özür dilemeni istiyorum.”
Jem yerinden kımıldamadı.
“Hadi bakalım,” dedi.
Jem’in arkasına takılarak oturma odasından çıktım.
Atticus bana, “Buraya gel,” dedi. Dediğini yaptım.
Atticus, Jem’in kalktığı koltuğa oturarak gazetesini eline
aldı. Biricik oğlu ölüm tehlikesiyle karşı karşıya gelirken,
onun öyle soğukkanlılıkla nasıl oturup da gazete
okuyabildiğini anlayamıyordum. Jem beni bazen öyle
sinirlendirirdi ki, onu öldüresim gelirdi. Ama işin gerçek yanı
şu ki bütün varım yoğum da Jem’di. Atticus bunu bilmiyordu
galiba. Veya aldırış etmiyordu.
Bu yüzden, Atticus’tan nefret ediyordum. Ama insanın
başı dertte oldu mu çabuk uykusu geliyor. Çok geçmeden
kucağına gömülmüştüm. Atticus’un kolları beni sarmıştı.
“Artık bir hayli büyüdün,” dedi.

“Ona ne olursa olsun aldırmıyorsunuz,” dedim. “Jem’in
bütün yaptığı sizi savunmak olduğu halde siz tutup onu ölüm
tehlikesi içine attınız.”
Atticus başımı çenesinin altına soktu. “Henüz merak
etmek için vakit erken,” dedi. “Böyle bir şey için Jem’in
kendinden geçeceğini aklıma bile getirmezdim.”
Okulda hiç kimsenin hiçbir şey için kendini tutmaya
çalışmadığını, bizim çalışmamız için de bir neden
görmediğimi söyledim.
Atticus, “Scout,” diye karşılık verdi. “Yaz geldiğinde daha
kötü olaylar karşısında kendini tutmaya çalışacaksın... Seninle
Jem’in durumunun hiç de kolay olmadığını kabul ediyorum.
Belki haksızlık ediyorum... Ama bazen, bazı olaylarda
elimizden geleni yapmamız gerek... Zaman geçtikten,
büyüdükten sonra, bu olayı anlayışla karşılayacağınıza, sizi
hiçbir zaman düş kırıklığına uğratmadığımı anlayacağınıza
güvenim var. Bu dava, Tom Robinson davası insanın
vicdanını ilgilendiren bir dava Scout, eğer bu adamı
savunmazsam, bir daha kiliseye gidip Tanrı’ya
yalvaramam...”
“Atticus, yanılmış olmanız...”
“Nasıl olur?”
“Çünkü insanların çoğu sizin haksız, kendilerinin haklı
olduğunu düşünüyor.”
“Herkesin, istediği gibi düşünmeye ve düşündüklerinin
doğru olduğuna inanmaya hakkı var,” dedi Atticus. “Ama
ben, başkalarından önce kendi kendimle yaşamak
zorundayım.”
Jem döndüğü zaman beni Atticus’un kucağında buldu.
Atticus, “Ne oldu oğlum?” diye sordu. Beni yere indirdi.
Jem’i tepeden tırnağa süzdüm. Bir yerinde bir değişiklik

yoktu. Fakat yüzünde garip bir anlam vardı. Belki de Bayan
Dubose, ona bir tutam kalomel vermişti.
“Verandasını temizledim. Özür diledim. Üzgün olduğumu
söyledim ama değilim, cumartesi günleri çalışıp çiçeklerini
yeniden yetiştireceğimi söyledim.”
“Madem üzgün değildin, üzgün olduğunu söylemene
gerek yoktu,” dedi Atticus. “Jem, Bayan Dubose hem yaşlı
hem hasta. Söylediği ya da yaptığı şeyler için kendisini
sorumlu tutamazsın. Elbet, söylediğini, sizin yerinize bana
söylemesini isterdim. Ama biz her zaman kendimizi kontrol
altında tutmalıyız.”
Jem, halının üstündeki kamelyaya hayran olmuş gibiydi.
“Atticus,” dedi. “Kendisine kitap okumamı istiyor.”
“Kitap okumanı mı?”
“Evet efendim. Her gün okuldan sonra ve cumartesileri
kendisine iki saat kitap okumamı istedi. Atticus, bunu yapmak
zorunda mıyım?”
“Elbette.”
“Ama bir ay gidip gelmemi istiyor”
“Sen de gidersin.”
Jem, başparmağını dikkatle kamelyanın ortasına
bastırarak, “Atticus, kaldırımın kenarında okuyacak olsam
sorun değil,” dedi. “Ama içerisi karanlık. Tavanda gölgeler,
bir şeyler dolaşıyor...”
Atticus gaddarca gülümsedi. “Bu da senin hayal gücüne
faydalı olur. Radley’lerin evinde olduğunu varsay.”
Ertesi pazartesi günü öğleden sonra, Jem’le Bayan
Dubose’un dik merdivenlerini tırmandık. Koltuğunun altında
Ivanhoe ve kafası parlak düşüncelerle yüklü bir halde Jem,
soldaki kapıyı çaldı.

“Bayan Dubose?” diye seslendi.
Jessie tahta kapıyı, sonra tel kapının kilidini açtı.
“Siz misiniz Jem Finch?” dedi. “Kız kardeşinizi de
getirmişsiniz. Bilmiyordum...”
Bayan Dubose, “İkisini de içeri al Jessie,” diye seslendi.
Jessie bizi içeri sokup mutfağa gitti.
Eşikten adımımızı atar atmaz burnumuza bunaltıcı bir
koku doldu. Yağ kandillerinin yandığı, suların sızdığı ve
çamaşırların iyi yıkanmadığı evlerde karşılaştığım türden bir
kokuydu bu. Beni hep ürkütür, korkutur, kötü şeyler olacağı
hissini verirdi.
Odanın köşesinde pirinç bir karyola, karyolanın üstünde
de Bayan Dubose duruyordu. Jem’in yüzünden yatağa
düştüğünü düşündüm. Kadıncağıza acıdım. Yığın yığın
örtülerin altında yatıyordu. Dostça bir tavrı var gibiydi.
Yatağının yanında mermer kaplamalı bir lavabo
duruyordu. Üzerinde içinde kaşık bulunan bir bardak, kırmızı
bir damlalık, bir kutu pamuk ve üç ayaklı, madeni bir çalar
saat vardı.
“Demek küçük, pis kız kardeşini de getirdin ha?” diyerek
bizi selamladı.
Jem soğukkanlılıkla, “Kız kardeşim pis değildir. Sizden
de korkmaz,” diye karşılık verdi. Ama Jem’in dizlerinin
titrediğini seziyordum.
Uzun bir nutuk çekecek diye bekliyordum. Ama yalnızca,
“Okumaya başlayabilirsin Jeremy!” demekle yetindi.
Jem, oturacak yeri hasır olan bir sandalyeye kuruldu.
Ivanhoe’yu açtı. Ben de bir sandalye çekip yanına sokuldum.
Bayan Dubose, “Yaklaşın,” dedi. “Yatağın yanına gelin...”
İkimiz birden sandalyelerimizi yatağa yaklaştırdık. Bayan
Dubose’un yanına bu kadar yaklaştığım hiç olmamıştı. O

anda en çok yapmak istediğim şey sandalyemi hemen geriye
çekmekti.
Korkunçtu. Yüzü, kirli bir yastık örtüsü rengindeydi.
Ağzının kenarları ıslaktı. Islaklık, çenesini çevreleyen derin
kırışıklıklara kadar bir buzul gibi ilerliyordu. Yanakları,
karaciğeri bozuk kimselerde görülen kırmızı lekelerle benek
benekti. Soluk gözlerinin iğne başı kadar bebekleri vardı.
Elleri bükük duruyordu. Tırnaklarının etleri, tırnaklarını
kapatacak kadar uzamıştı. Ne alt, ne de üst dudağı vardı.
Arada sırada dudaklarını içeri çekince bütün çenesi içeri
giriyordu. Bu da ıslaklığın daha da artmasına neden oluyordu.
Bakmak zorunda olduğumdan daha fazla bakmamaya
çalışıyordum. Jem, Ivanhoe’yu açtı. Okumaya başladı. Ben de
onu izlemek istedim. Ama çok hızlı gidiyordu. Bilmediği bir
kelimeye gelince, onu atlamaya kalktı. Fakat Bayan Dubose
anlayıp okuttu. Jem anlasın diye kendisi heceledi. Jem’in
okuduğu yirmi dakika içinde is içinde kalmış şömineye,
pencereden dışarıya, beni, Bayan Dubose’a bakmaktan
alıkoyacak her şeye baktım. Jem okumasını sürdürürken,
Bayan Dubose’un düzeltmelerinin seyrekleştiğini, arasının
uzadığını, hatta Jem’in tamamlamadığı bir cümlenin bile
farkına varmadığını sezdim. Bayan Dubose dinlemiyordu.
Yatağa baktım.
Bayan Dubose’a bir şeyler olmuştu. Örtüleri çenesine
kadar çekmiş, sırtüstü yatıyordu. Sadece başı ve omuzları
görünüyordu. Başı yavaş yavaş iki yana sallanıyordu. Zaman
zaman ağzını açtığını, dilinin hafifçe kımıldadığını
görüyordum. Ağzının kenarlarında halka halka salya
birikiyordu. Ağzının kendine özgü bir özelliği var gibiydi.
Kendi başına, vücudun öteki parçalarına bağlı olmadan

çalışmıyordu. Arada sırada, sanki yapışkan bir madde,
kaynama derecesine gelmiş gibi, “Sıss,” diye ses çıkarıyordu.
Jem’in kolunu çektim.
Önce bana, sonra yatağa baktı. Bayan Dubose’un başı
bizden yana dönüktü. Jem, “Bayan Dubose, iyi misiniz?” diye
sordu. Bayan Dubose duymadı.
Çalar saat çalmaya başladı. Bu bizi yerimizden sıçrattı.
Bir dakika sonra sinirlerimiz aynı gerginlikte, kaldırımda eve
doğru yürüyorduk. Oradan kaçmamıştık. Jessie artık
gidebileceğimizi söylemişti.
“Şışşş,” demişti. “Artık gidebilirsiniz.”
Jem kapıda duraksamıştı.
Jessie, “İlacının vakti geldi,” demişti. Kapı arkamızdan
kapanırken, Jessie Bayan Dubose’un yatağına doğru
gidiyordu.
Eve vardığımızda saat daha dörde çeyrek vardı. Atticus’u
karşılama saati gelinceye kadar arka bahçede top oynadık.
Atticus, benim için renkli kalemler, Jem için de bir futbol
dergisi getirmişti. Bunlar, Bayan Dubose’la geçirdiğimiz ilk
günün armağanıydı sanırım. Jem, Atticus’a, olanları anlattı.
Atticus, “Seni korkuttu mu?” diye sordu.
Jem, “Hayır efendim,” diye cevap verdi. “Ama çok kötü
yürekli. Galiba da hasta. Durmadan tükürüyor.”
“Elinde değil. İnsanlar hasta oldukları zaman çoğunlukla
çirkinleşir.”
“Ben korktum,” dedim.
Atticus, gözlüklerinin üstünden bana baktı. “Sen, Jem’le
gitmek zorunda değilsin, biliyorsun,” dedi.
Ertesi gün de Bayan Dubose ilk günkü gibiydi. Daha
ertesi gün de... Böylece durum ortaya çıktı. Başlangıçta her
şey normal olarak başlıyordu... Yani bir süre Bayan Dubose,

Jem’i sevdiği konular üzerinde sınava çekiyor,
kamelyalarından, babamızın zenci sevgisinden söz ediyordu.
Sonra yavaş yavaş sessizleşiyor ve bizden uzaklaşıyordu.
Daha sonra çalar saat çalmaya başlıyor, Jessie bizi dışarı
çıkarıyordu. Artık geri kalan gün bizim demekti.
Bir akşam, “Atticus,” dedim. “Zenci dostu tam olarak ne
demek?”
Atticus’un kaşları çatıldı. “Kim söyledi bunu sana?”
“Bayan Dubose sizin için kullandı. Her gün söylüyor.
Geçen Noel’de de Frances söylemişti. İlk kez ondan
duymuştum.”
Atticus, “Onun için mi Frances’le kavga ettin?” diye
sordu.
“Evet efendim...”
Atticus’a beni, Frances’in söylediğinin değil de, söyleyiş
biçiminin kızdırdığını anlatmaya çalıştım.
Atticus, “Scout,” dedi. “Zenci dostu deyiminin hiçbir
anlamı yok. Cahil kimseler, birinin zencileri koruduğunu,
daha doğrusu kendilerinden üstün tuttuğunu görünce böyle
söylerler.”
“Siz gerçekte bir zenci dostu değilsiniz, değil mi?”
“Elbette zenci dostuyum. Herkesi sevmek için elimden
geleni yaparım... Anlatması güç... Bazen bebeğim, birinin
kötü saydığı bir sıfatla çağrılmak hakaret sayılmaz. Bu bize
yalnızca, karşımızdakinin ne kadar zayıf bir zavallı olduğunu
gösterir... Sana bir zararı dokunmaz. Onun için Bayan
Dubose’un sizi yenmesine izin vermeyin. Kadıncağızın derdi
kendine yeter.”
Bir ay sonra bir akşamüzeri, Jem, Sir Walter Scott’ı
katletmeye, Bayan Dubose da her satırda onun yanlışını

düzeltmeye çalışıyordu ki, kapı vuruldu. Bayan Dubose,
“Girin,” diye bağırdı.
Gelen Atticus’tu. Yatağa yaklaştı. Bayan Dubose’un elini
tuttu. “Ofisten dönüyorum,” dedi. “Çocukları göremedim.
Burada olacaklarını düşündüm.”
Bayan Dubose, Atticus’a gülümsedi. Atticus’tan onca
nefret eder görünmesine karşın nasıl olup da böyle
gülümseyebildiğine bir türlü akıl erdiremedim. “Saat kaç
biliyor musun Atticus,” dedi. “Tam beşi yirmi dakika geçiyor.
Çalar saati beş buçuğa kurmuştum. Bilmeni isterim.”
O zaman, Bayan Dubose’un yanında her gün biraz daha
fazla kaldığımızı anladım. Çalar saat her gün birkaç dakika
daha geç çalıyordu. Çaldığı zaman da Bayan Dubose’un
krizlerinden biri daha tutmuş oluyordu. Bugün Jem’i
neredeyse iki saat işkence içinde bırakmıştı. Krizi tutacağı da
yoktu. Ümitsiz bir şekilde kapana kıstırıldığımızı seziyordum.
Çalar saat kurtuluş anımızın müjdecisiydi. Bir gün çalmazsa,
halimiz nice olurdu?
“Jem’in okuma günlerinin sayılı olduğunu sanıyordum,”
dedi Atticus.
Bayan Dubose, “Bir hafta daha uzadı,” diye cevap verdi.
“Emin olmak için...”
Jem ayağa kalktı. “Ama...” diye kekeledi.
Atticus işaret etti. Jem sustu. Eve dönerken, Jem
anlaşmanın bir ay için yapıldığını, sürenin sona erdiğini,
bunun haksızlık olduğunu söyledi.
“Sadece bir hafta daha oğlum,” dedi Atticus.
Jem, “Olmaz,” dedi.
Atticus, “Olur,” dedi.
Ertesi hafta, biz yine Bayan Dubose’un odasındaydık.
Çalar saat artık çalmıyordu. Ama Bayan Dubose bizi, “Artık

yeter,” diyerek o kadar geç saatlerde salıyordu ki, eve
döndüğümüzde, Atticus’u koltuğuna oturmuş, gazetesini
okurken buluyorduk. Bayan Dubose’un krizleri sona ermiş
olmasına karşılık başka bakımdan hiç değişmemişti. Yine
aynıydı. Sir Walter Scott şatoları, sarayları uzun uzun tasvire
geçtiği zaman sıkılıyor, bizimle uğraşmaya başlıyordu.
“Jeremy Finch, kamelyalarımı yerlerinden sökmenin
cezasını çekeceğini söylemiştim. Şimdi pişmansın, değil mi?”
Jem, elbette pişman olduğunu söylerdi.
“Hanımelilerimi koparıp mahvettim sanıyorsun, değil mi?
Halbuki Jessie üstten filiz saldıklarını söyledi. Bir dahaki
sefere daha dikkatli olursun, değil mi? O zaman köklerinden
çeker atarsın, değil mi?”
Jem, elbette kökünden koparacağını söylerdi.
“Bana cevap verme çocuk! Başını kaldır ve hep, ‘Evet
efendim,’ de. Senin baban gibi babası olan birinin başını pek
dik tutmak isteyeceğini sanmam.”
O zaman Jem’in çenesi dikleşirdi. Bayan Dubose’un
yüzüne öfkeden uzak bir bakışla bakardı. Aradan haftalar
geçtikten sonra, Bayan Dubose’a karşı nazik, ilgisiz bir tavır
takınmasını öğrenmişti. Onun insanın kanını donduran
sataşmalarına hep aynı soğukkanlılıkla cevap verirdi.
Nihayet son gün gelip çattı. Bir gün Bayan Dubose,
“Artık yeter,” dedi. Arkasından, “Bitti,” diye ekledi. “İyi
günler.”
Sona ermişti. Eve doğru avaz avaz bağırıp, hoplayıp
zıplayarak bir kuş gibi uçarak döndük.
O ilkbahar iyi geçti. Günler uzadığından oynayacak daha
çok vaktimiz olurdu. Jem’in aklı, ülkemizdeki kolej futbol
takımlarında oynayanların adları ve oynadıkları mevkilerle

meşguldü. Her akşam, Atticus bize, gazetenin spor sayfasını
okurdu. Bir akşam telefon çaldığında, Atticus, Windy
Seaton’ın sütununun orta yerindeydi.
Telefona cevap verdi. Sonra hole doğru gitti. “Ben biraz
Bayan Dubose’a gidiyorum. Geç kalmam,” dedi.
Ama Atticus benim yatma saatimden çok sonra geldi.
Elinde bir pasta kutusu vardı. Odasına geçti. Kutuyu
koltuğunun yanına, yere koydu.
Jem, “Ne istiyormuş?” diye sordu.
Bayan Dubose’u görmeyeli bir ay olmuştu. Evinin
önünden geçtiğimizde, verandada göremiyorduk.
Atticus, “Bayan Dubose öldü oğlum,” dedi. “Birkaç
dakika önce öldü.”
Jem, “Oh,” dedi. “İyi.”
Atticus, “İyi söyledin,” diye karşılık verdi. “Artık ıstırap
çekmiyor. Uzun zamandır hastaydı. Oğlum, krizlerinin ne
krizi olduğunu bilmiyor muydun?”
Jem bilmediğini söyledi.
Atticus, “Bayan Dubose, morfin bağımlısıydı,” dedi.
“Yıllardan beri ağrılarını dindirmesi için alıyordu. Doktorlar
vermişti. Hayatının geri kalan kısmım morfinle yaşadı. Fazla
acı çekmeden öldü. Fakat çok huysuzlaşmıştı... Senin ona
yaptığın o yaramazlıktan birkaç gün önce vasiyetnamesini
yazdırmak için beni çağırmıştı. Doktor Reynolds yaşayacak
birkaç haftası kaldığını söylemiş. O da bana anlatacağı bazı
şeyler olduğunu söyledi.”
Jem hayretle, “Neymiş?” diye sordu.
“Bu dünyayı kimseye ve hiçbir şeye borçlu kalmadan terk
edeceğini söyledi. Jem, sen onun hasta olduğu kadar hasta
olsan, hayatını kolaylaştırmak için her şeye çabucak boyun

eğerdin. Ölmeden önce kendini morfinden kurtaracağını
söyledi. Söylediğini de yaptı.”
“Bu yüzden mi kriz geliyordu?”
“Evet. Ona kitap okuduğun sırada, çoğunlukla
okuduklarının tek kelimesini bile duyduğundan kuşkuluyum.
Bütün aklı ve bedeniyle, o çalar saati düşünüyordu. Eğer onun
eline düşmemiş olsaydın bile, kitap okuman için seni ben
yollayacaktım. Vaktini kolay geçirmesine oldukça yardım
ettin.”
“Öldüğünde kurtulmuş muydu?”
“Evet, Hemen hemen son ana kadar kendindeydi!” dedi
Atticus. Kendi kendine gülümsedi. “Son ana kadar da beni
eleştirdi. Davranışlarımdan hiç hoşlanmazdı. Hayatımın geri
kalanım, senin peşinde, hapishaneden hapishaneye koşarak
geçireceğimi söyledi. Senin için, Jessie’ye bu kutuyu
hazırlattı.”
Atticus eğildi. Pasta kutusunu aldı. Jem’e uzattı.
Jem kutuyu açtı. İçinden nemli pamukla sarılmış, çok
güzel, mumlu, bembeyaz bir kamelya çıktı.
Jem’in gözleri yuvalarından uğradı sanki. “İhtiyar
şeytan!” diye bağırarak çiçeği yere çarptı. “Beni niçin rahat
bırakmıyor.”
Atticus bir anda yerinden fırladı. Jem’in yanına geldi. Jem
başını Atticus’un göğsüne dayadı. Atticus, “Şışş,” dedi. “Sana
böyle anlatmak istedi. Artık her şey yolunda Jem, her şey.
Büyük bir hanımefendiydi o.”
Jem başını kaldırdı. “Hanımefendi mi?” diye sordu. Yüzü
kıpkırmızıydı. “Hakkınızda söylediği onca şeyden sonra mı?”
“Hanımefendiydi. Benimkilerden çok farklı olmasına
karşın kendine özgü ilkeleri vardı... Belki söylemişimdir
oğlum, eğer sen sinirlenip de çiçeklerini yolmasaydın, seni

ona ben zaten yollayacaktım. Onu tanımanı, görmeni
istiyordum. Gerçekten yürekli olan bir insanı tanımanı
istiyordum, Yalnız elinde silah tutan adamların yürekli olduğu
gibi bir düşünceye kapılmanızı istemiyordum. İnsan çok az
kazanır. Fakat Bayan Dubose kazandı. Kendine göre kimseye,
hiçbir şeye borçlu kalmadan öldü. Bayan Dubose tanıdığım
en yürekli insandı.”
Jem pasta kutusunu aldı. Ateşe attı. Kamelyayı yerden
kaldırdı. Yatmaya giderken kamelyanın yapraklarını
okşadığını gördüm. Atticus gazetesini okuyordu.

On İkinci Bölüm
Jem on iki yaşındaydı. Onunla geçinmek bir hayli
güçleşmişti. Saati saatine uymaz asık suratlı bir insan
olmuştu. İştahı korkunç derecede artmıştı. Atticus’a, “Acaba
karnında solucan mı var?” diye sordum. Atticus, “Hayır,”
diye cevap verdi. Jem büyüyordu. Sabırlı olmalı, Jem’i
olabildiğince az rahatsız etmeliydim.
Jem’deki bu değişiklik birkaç hafta içinde belirdi. Belki
Bayan Dobuse, mezarında soğumamıştı bile... Ona kitap
okumaya giderken, yanında bulunmamdan Jem pek memnun
görünmüştü. Ama bir gece içinde değişmiş, bazı yeni değerler
edinmiş ve bunlarla beni yargılamaya başlamıştı. Birçok
zaman, hem de gereğinden çok, ne yapmam gerektiği
hakkında bana öğüt verdi. Şiddetli bir tartışma sırasında,
“Artık bir kız gibi davranmanın sırası geldi!” diye bağırınca
gözyaşları içinde Calpurnia’nın yanına koştum.
Calpurnia, “Bay Jem’in durumuna o kadar üzülme!” dedi.
“Bay Jem mi?”
“Evet, Bay Jem olmasının tam zamanıdır.”
“O kadar büyük değil ki!” diye karşı çıktım. “Şöyle bir
güzel dayak istiyor, hepsi o kadar. Ben de ona dayak atacak
kadar büyük değilim.”

“Bebeğim,” dedi Calpurnia. “Eğer Bay Jem büyüyorsa, bu
benim elimde olan bir şey değil. Artık eskisinden daha çok
başına buyruk olmak, erkek çocuklarının yaptığı şeyleri
yapmak isteyecek. Onun için, kendini yalnız hissettiğin
anlarda doğru bana gel. Burada birlikte yapacak birçok şey
buluruz.”
O yaz, işte bunun gibi, benim için hiç de hayra alamet
olmayan değişikliklerle başladı. Dill gelinceye kadar
Calpurnia’yla idare edebilirdim. Mutfağa gittiğim zaman
seviniyordu. Ona baka baka, kız olmanın da bambaşka
tarafları olduğunu öğrenmeye başladım.
Ama yaz geldi. Dill ortada görünmedi. Ondan bir
mektupla bir fotoğraf aldım. Mektubunda fotoğrafını
yolladığı kimsenin yeni babası olduğunu, birlikte bir balıkçı
kayığı yapacakları için Meridian’da kalmak zorunda
olduğunu yazıyordu. Babası, Atticus gibi bir avukattı. Yalnız
Atticus’tan çok daha gençti. Dill’in yeni babasının hoş bir
yüzü vardı. Dill adına sevinmiştim. Ama üzüntüm de az
değildi. Dill mektubuna, beni sonuna kadar seveceğini, yeterli
para toplar toplamaz gelip benimle evleneceğini yazarak son
veriyor, mektup yazmamı istiyordu.
Dill’in yokluğunu telafi edecek güçte hiçbir şeye sahip
değildim. Benim için yaz Dill demekti. Havuz kenarında
kâğıttan sigara yapan, Boo Radley’i dışarı çıkarmak için
gözleri çeşitli planlarla pırıl pırıl parlayan, Jem’in bakmadığı
zamanlarda uzanıp beni öpen Dill demekti. Yaz, hareket,
heyecan doluydu. Onsuz hayat çekilir gibi değildi. İki gün
kadar perişan bir halde dolaştım.
Sanki bu yetmiyormuş gibi, eyalet meclisi ani olarak
toplantıya çağrıldı. Atticus, iki hafta evden uzak kaldı. Vali,
bazı memurlardan hoşnut değildi. Birmingham’da grevler

oluyordu. Şehirlerdeki ekmek kuyrukları gittikçe uzuyordu.
Halk gittikçe daha yoksullaşıyordu. Ama bunlar benimle
Jem’in dünyasından uzak olaylardı.
Bir sabah, Montgomery Advertiser gazetesinin birinci
sayfasında “Maycomb’lu Finch” başlıklı bir karikatür görerek
şaşırdık. Bu karikatürde Atticus, yalınayak, üstünde bir
külotla bir masaya zincirlenmişti. Hararetle önündeki kâğıda
bir şeyler yazıyordu. Hafifmeşrep oldukları belli olan kızlar
da ona, “Hey!” diye sesleniyorlardı.
Jem, “Bu bir iltifat,” dedi. “Atticus, vaktini başkalarının
yapmadığı işleri tamamlamakla geçiriyor.”
“Hı?”
Jem’in yeni edindiği davranışlardan biri de, insanı deli
eden bir bilgiçlik taslamasıydı.
“Scout,” dedi. “Bu, eyaletin vergi ve öteki işlerini
ayarlamak gibi bir şey. Bu gibi şeyler birçokları için nazik
işlerdir.”
“Nereden biliyorsun?”
“Hadi işine git. Beni rahat bırak. Gazete okuyacağım.”
Jem’in isteği yerine geldi. Mutfağa gitmek üzere yanından
ayrıldım.
Calpurnia şeftalilerin çiçeklerini ayıklarken, “Bu pazar
bütün gün kilise var. Sizi ne yapacağım?” dedi.
“Hiç!” dedim. “Atticus koleksiyonunu bıraktı. Onunla
ilgileniriz.”
Calpurnia’nın gözleri kısıldı. Aklından ne geçirdiğini
biliyordum. “Cal,” dedim. “Uslu duracağımızı biliyorsun.
Yıllardan beri kiliseye gideriz. Bir yaramazlık etmedik ki.”
Calpurnia, babasız ve öğretmensiz kaldığımız bir pazar
gününü hatırlamıştı.

Sonra üstüne basarak, “Cal,” dedim. “Atticus bizi ilk kez
yalnız bırakmıyor ki...”
“Doğru. Ama her zaman öğretmenine de kilisede olmasını
öğütlerdi. Bu kez böyle bir şey söylemedi... Belki de unuttu.”
Calpurnia başını kaşıdı. Sonra, “Yarın seninle Bay Jem
benimle kiliseye gelseniz nasıl olur? Hı?” dedi gülümseyerek.
“Sahi mi söylüyorsun?”
“Elbette.”
Calpurnia beni hiç o cumartesi gecesi kadar tepeden
tırnağa dikkatle yıkamamıştı. İki kere sabunladı. Her
durulamada lavabodaki suyu değiştirdi. Başımı musluğun
altına sokup bir güzel ovdu. Jem’e yıllardan beri güvenip onu
kendi haline bırakmıştı. Fakat o akşam, Jem’in de işini bozdu.
Gürültülü bir itirazla karşılandı.
“İnsan bu evde, bütün ailesi başına toplanmazsa
yıkanamaz mı?” Ertesi sabah, her zamankinden erken
hazırlığa başladı. Bütün elbiselerimizi gözden geçirdi.
Calpurnia bizimle kaldığı zaman mutfakta, seyyar karyolada
yatardı. O sabah yatağın üstü, kilise kıyafetlerimizle
kaplanmıştı. Elbisemi öylesine kolalayıp ütülemişti ki
oturduğum zaman tepeme çıkıyordu. Elbisemin altına bir
jüpon giydirdi. Belime de pembe bir kuşak bağladı. Siyah
rugan ayakkabılarımı, üstünde yüzünü görebilecek hale
getirinceye kadar parlattı.
“Nereye, Mardi Gras Festivali’ne mi gidiyoruz?” diye
sordu Jem.
“Hiç kimsenin, çocuklarıma bakamadığımı söylemesini
istemem,” diye mırıldandı Cal. “Bay Jem, o elbiseyle o
kravatı takamazsınız, kravat yeşil.”
“Ne olur?”
“Elbiseniz mavi. Uyum denen şeyi bilmiyor musunuz?”

Kahkahayla güldüm. “Jem, renkkörü olmuş.”
Jem’in yüzü öfkeyle kıpkırmızı oldu. Fakat Cal, “Susun
bakayım,” dedi. “Kiliseye giderken yüzünüz gülmeli.”
Calpurnia’nın kilisesi, eski değirmenin karşısında,
kasabanın güneyindeydi. Maycomb’un çanı ve kulesi bulunan
tek kiliseydi. Azat edilmiş kölelerin ilk kazançlarıyla
kurulduğu için de, İlk Gündelik Kilisesi denmişti. Burada
zenciler pazar günleri Tanrı’ya yakarır, hafta içinde ise
beyazlar kumar oynarlardı.
Kilisenin bahçesi, bitişiğindeki mezarlık gibi sert kildendi.
Topraktı. Kurak bir günde biri öldüğü zaman, yağmur yağıp
toprağı yumuşatıncaya kadar cesedi büyük buz kalıplarının
arasında saklanırdı. Mezarlıkta pek az mezar beyaz mezar
taşlarıyla süslenmişti. Yeniler, parlak renkli camlar ve kola
şişeleriyle çevrelenmişlerdi. Çocuk mezarlarında yarıya kadar
yanmış mumlar vardı. Burası mutlu bir mezarlıktı.
Tertemiz zencilerin ılık kokusu, kilisenin bahçesine
girerken burnumuza geldi. Jem’le beni Calpurnia’yla görünce
erkekler geriye çekilip şapkalarını çıkardılar, kadınlar da
ellerini önlerinde kavuşturdular. Bu bir saygı işaretiydi, iki
yana ayrıldılar. Kilise binasına kadar yol açtılar. Calpurnia
parlak giyimli ahbaplarını selamlayarak Jem’le benim aramda
yürüyordu.
Arkamızdan bir ses, “Maksadın ne Bayan Cal?” diye
sordu.
Calpurnia’nın elleri omuzlarımızı sardı. Dönüp baktı.
Arkamızda, uzun boylu bir zenci kadın duruyordu. Ağırlığını
bir ayağı üstünde toplamıştı. Sol dirseğini kalçasının oyuğuna
yerleştirmişti. Sivri kafalı, garip, çekik gözleri olan bir
kadındı.

Calpurnia’nın elinin adeta omzuma saplandığını hissettim.
Şimdiye kadar hiç duymadığım bir sesle, “Ne istiyorsun
Lula?” diye sordu. Soğukkanlılıkla ve küçümseyerek
konuşuyordu.
“Beyaz çocukları zenci kilisesine niçin getirdiğini
öğrenmek istiyorum?”
Calpurnia, “Onlar benim konuğum!” diye cevap verdi.
Sesi yine tuhaftı. Zencilerin konuştuğu gibi konuşuyordu.
Kalabalıkta bir mırıltı dolaştı. Calpurnia bana,
“Sinirlenme!” dedi. Fakat sinirinden şapkasındaki güllerin
bile titrediğini gördüm.
Lula bize doğru gelmeye başlayınca, Calpurnia, “Olduğun
yerde dur arap!” dedi.
Lula durdu. Ama, “Beyaz çocukları buraya getirmeye
hakkın yok!” dedi. “Onların kilisesi ayrı bizimki ayrı. Bu
bizim kilisemiz, öyle değil mi Bayan Cal?”
“Tanrı aynı Tanrı değil mi?”
Jem, “Hadi eve dönelim Cal, bizi burada istemiyorlar,”
dedi.
Ben de aynı düşüncedeydim: Bizi burada istemiyorlardı.
Başımı kaldırıp Calpurnia’ya baktım. Gözlerinde garip bir
sevinç ışıltısı vardı. Yeniden yola baktığımda, Lula ortadan
kaybolmuştu. Yerinde bir yığın halinde siyah insan vardı.
İçlerinden biri ilerledi. Öne çıktı. Bu, çöpleri toplayan
Zeebo’ydu. “Bay Jem,” dedi. “Buraya geldiğinize çok
sevindik. Lula’ya aldırış etmeyin. Peder Sykes, onu kiliseden
atmakla tehdit ettiği için öfkeli. Eskiden beri kavgacı bir
insandır. Ona bakmayın. Biz sizi aramızda görmekten
fazlasıyla mutluyuz.”
Bundan sonra Calpurnia bizi kiliseye doğru götürdü.
Kilisenin kapısında bizi Peder Sykes karşıladı. Alıp ön sıraya

oturttu.
İlk Gündelik Kilisesi’nin içi süssüz ve boyasızdı.
Duvarlarına gaz lambaları asılmıştı. Kaba meşe ağacından
kürsünün gerisine de pembe ipek kumaştan bir bayrak
gerilmişti. Ortada ne piyanodan, ne orgdan, ne ilahi
kitabından, ne de kilise programlarından eser vardı... İçerisi
loştu.
Calpurnia, benimle Jem’e, sıranın son tarafını işaret etti.
Kendisi aramıza oturdu. Çantasını karıştırdı. Bir mendil
çıkardı. İçine katlamış olduğu parayı açtı. Benimle Jem’e
verdi. Jem, “Bizim paramız var,” dedi. Calpurnia,
“Kendininkini sakla,” diye karşılık verdi. “Şimdi benim
konuğumsunuz,” Jem’in yüzünde, kendi parasını saklamak
konusunda bir süre kararsızlığa benzer bir anlam belirdi,
sonra inceliği üstün geldi.
Ben de hiç tereddütsüz onun gibi yaptım.
“Cal,” diye fısıldadım. “İlahi kitapları nerede?”
“Yok,” diye cevap verdi.
“Peki, nasıl...”
“Suss...” dedi. Peder Sykes kürsüye çıkmış cemaate
bakıyordu. Kısa boylu, tıknazca bir adamdı. Siyah bir elbise,
beyaz gömlek giymiş, siyah kravat takmıştı. Altın saat zinciri
buzlu camlardan giren ışıkta parıldıyordu.
“Kardeşlerim,” dedi. “Bu sabah Bay ve Bayan Finch’i
aramızda görmekten son derece mutluyuz. Babalarını hepiniz
tanırsınız. Başlamadan önce bir bildirim var.”
Peder Sykes önündeki kâğıtları karıştırdı. Bir tanesini
seçti. “Misyonerler Kurulu perşembe günü Annette Reeves’in
evinde toplanacak. Dikişinizi getirin,” diye okudu. Bir başka
kâğıdı alarak, “Tom Robinson’ın durumunu biliyorsunuz,”
diye sürdürdü sözünü. “Çocukluğundan beri kilisemize

devam etmiş bir kardeşimiz. Bugün ve öteki üç pazar
gününde toplanacak paralar, karısı Helen’a evini geçindirmesi
için verilecek.”
Jem’i çimdikledim. “Atticus’un...”
“Susss!”
Calpurnia’ya döndüm. Ama daha ağzımı açmaya fırsat
kalmadan susturuldum. Dikkatimi Peder Sykes’ın üstünde
topladım. Sanki benim uslu durmamı bekliyordu. “Müzikle
ilgilenen kardeşimiz ilk ilahiyi başlatabilir mi?” dedi.
Zeebo yerinden kalktı. Orta yere çıktı. Önümüzde, yüzü
cemaate dönük bir şekilde duruyordu. Elinde paramparça
olmuş bir ilahi kitabı vardı. Açtı ve, “İki yüz yirmi üçüncü
ilahiyi okuyacağız,” dedi.
Artık bu kadarı da fazlaydı. “Elimizde kitap olmadan nasıl
okuyacağız?” diye sordum.
Calpurnia gülümseyerek, “Sus bebeğim!” diye fısıldadı.
“Birazdan anlarsın.”
Zeebo genzini temizledi. Uzaktan atılan top atışını andıran
bir sesle başladı.
“Nehrin ötesinde bir yer var.”
Hayret edilecek derecede bir uygunlukla yüzlerce ses,
Zeebo’nun sözlerini yineledi. Son sözcük boğuk bir tınıyla
duvarlarda yankılanırken, Zeebo devam etti.
“Oraya cennet diyoruz.”
Çevremizde müzik yeniden yükseldi. Kiliseyi tatlı bir
melodi doldurdu. Son nota biterken yine Zeebo araya girdi.
“Sahile ancak imanımızın gücüyle varabiliriz.”
Cemaat duraksadı. Zeebo mısrayı yineledi. Bu kez cemaat
de söyledi. Koro söylemeye başlayınca Zeebo elindeki kitabı
kapadı. Bu, cemaatin onun yardımı olmadan devam
edebileceği anlamına geliyordu.

Jem’e baktım. Gözünün ucuyla Zeebo’yu süzüyordu.
Peder Sykes hastalara ve acı çekenlere yardımcı olması için
Tanrı’ya dua etti. Vaaz verdi. Jem’le bu vaazları yıllar yılı her
pazar dinliyorduk. Peder Sykes, kürsüsünü daha özgürce
kullanıyor, düşüncelerini söylemekte güçlük çekmiyordu. Jim
Hardy beş pazardır kiliseye gelmiyordu. Hasta değildi.
Constance Jackson bir parça davranışlarına dikkat etmeliydi.
Komşularıyla kavga edecek kadar ileri gidiyordu.
Peder Sykes söyleyeceklerini bitirdikten sonra, kürsünün
önündeki bir masanın başında durdu. O sabahki bağışların
yapılmasını istedi. Jem’le benim için garip bir gürültüydü
bu... Cemaat teker teker gelip teneke bir kahve kutusuna
paralarını atmaya başladı. Jem’le ben de sıraya girdik.
Paralarımız kutunun içinde tıngırdarken yumuşak bir,
“Teşekkür ederim,” ile karşılandık.
Sonra pederin kutuyu avcuna boşalttığına hayretle tanık
olduk. Elindeki paralara baktı. Dikleşti. “Bu yeterli değil,”
dedi. “On dolar olmalı.”
Cemaat kımıldandı. “Paranın niçin toplandığını
biliyorsunuz... Tom hapisteyken, Helen çalışmak için
çocukları yalnız bırakamaz. Eğer herkes bir parça daha
fedakârlık ederse...” Elini arka tarafa doğru sallayarak, “Alec,
kapıları kapa!” dedi. “On dolar toplanmadan kimse buradan
dışarı çıkamaz.”
Calpurnia çantasını karıştırdı. Parça parça olmuş bir deri
cüzdan çıkardı. Jem’in avcuna yine para sıkıştırmaya
kalkışınca, Jem, “Hayır Cal!” dedi. “Bu kez kendi paramızı
veririz. Bana harçlığını ver Scout.”
Peder, “Carlow Richardson,” dedi. “Kutuya para attığını
görmedim.” Cemaat bunu mırıldanarak onayladı. “Çocuğu

olmayanların fedakârlık edip biraz daha para atmalarını
istiyorum,” diye devam etti.
Ağır ağır, acıyla on dolar tamamlandı. Kapı açıldı. İçeri
dolan temiz havayla canlandık. İbadet sona ermişti.
Ben kalmak, çevreyi dolaşmak istiyordum. Ama
Calpurnia beni önüne katıp dışarı doğru yürüttü. Kilisenin
kapısında Cal, Zeebo ve karısıyla konuşurken biz de Peder
Sykes’la çene çaldık. Kafamda cevaplandırılması gereken bir
yığın soru birikmişti. Ama bekleyip bunları evde Cal’a
sormaya karar verdim.
Peder, “Sizi aramızda görmekten çok mutlu olduk,” dedi.
“Bu kilisenin babanız kadar büyük bir dostu olamaz.”
Merakım üstün geldi. “Niçin Tom Robinson’ın karısı için
para topladınız?” diye sordum.
“Bilmiyor musunuz? Helen’in üç küçük çocuğu var.
Çalışmaya gidemez...”
“Peki çocuklarını niçin yanına alıp gitmiyor?” Tarlada
çalışan zencilerin çocuklarını da yanlarına almaları, bir
gölgeliğe yatırmaları âdetti. Genellikle bebekler, iki pamuk
yığını arasındaki gölgelikte yatarlardı. Oturamayan bebekler
de annelerinin sırtına bağlanırdı. Peder bir an düşündü. Sonra,
“Doğrusunu isterseniz Bayan Finch,” dedi. “Helen iş
bulmakta güçlük çekiyor... Pamuk toplama zamanı gelince
Bay Link Deas’ın onu işe alacağını zannetmiyorum.”
“Neden almasın peder?”
Pederin cevap vermesine meydan kalmadan Cal’ın elini
omzumda hissettim. Elinin ağırlığı gittikçe artıyordu. “Bizi
aranıza aldığınız için teşekkür ederiz,” demeyi akıl ettim.
Jem de benim sözlerimi yineledi. Yola koyulduk.
“Cal,” diye sordum. “Tom Robinson’ın hapiste olduğunu,
fena bir şey yaptığını biliyorum. Ama niçin Helen’a iş

vermiyorlar?”
Calpurnia, denizci mavisi elbisesi ve güllerle süslü
şapkasıyla Jem’le benim aramda yürüyordu. “Tom’un
yaptığını söyledikleri şey yüzünden o aileyle hiç kimse
ilişkide bulunmak istemiyor.”
“Peki ne yaptı Cal?”
Calpurnia içini çekti. “İhtiyar Bay Ewell, Tom’u kızının
ırzına geçmekle suçladı. Ve hapse attırdı.”
“Bay Ewell mı?” Şöyle bir düşündüm. “Bu Evvell’ın her
yıl, okulun açıldığı gün okula gelen, sonra ortalıkta
görülmeyen Evvell’larla bir ilişkisi var mı? Atticus, onların
son derece ahlaksız insanlar olduğunu söylemişti. Atticus,
kimse için, onlar hakkında konuştuğu gibi konuşmaz...”
“Evet, işte o Evvell’lar.”
“Maycomb’da herkes, Evvell’ların nasıl insanlar
olduğunu bilir. Helen’i işe almaktan memnun olmaları
gerekir. Irza geçmek ne demek Cal?”
“Bunu bay Finch’e sor,” diye cevap verdi. “O sana benden
daha iyi açıklar. Peder bu sabah sözü pek uzattı. Her zaman
bu kadar sıkıcı değildir.”
Jem, “Tıpkı bizim pedere benziyor,” dedi. “İlahileri niçin
böyle söylüyorsunuz?”
“Satırlamayı mı demek istedin?”
“Siz buna satırlamak mı diyorsunuz?”
“Evet. Bildim bileli böyle yaparlar.”
Jem toplanan paraların bir yıl biriktirilip ilahi kitapları
alınabileceğini söyledi. Calpurnia gülerek, “Yararsız,” dedi.
“Okuyamazlar ki.”
“Okuyamazlar mı?” diye sordum. “Bütün o insanlar
okuma bilmiyor mu?”

Calpurnia, “Bilmezler,” dedi. “Kilisede okuma yazma
bilen dört kişi var. Biri de benim.”
Jem, “Sen nerede okudun Cal?” diye sordu.
“Hiçbir yerde. Durun bakayım, bana okumayı kim
öğretmişti? Bayan Maudie Atkinson’ın halası, ihtiyar Bayan
Buford öğretmişti...”
“Sen o kadar yaşlı mısın Cal?”
Calpurnia gülerek, “Ben babanızdan da büyüğüm!” dedi.
“Kaç yaşında olduğumu bilmiyorum ama... bir defasında
birlikte kaç yaşında olduğumu hesaplamaya kalkıştık.
Babanızın bildiklerinden pek az şey hatırlayabildim. Onun
için babanızdan daha yaşlı değilim. İşin doğrusuna
bakarsanız, erkeklerin belleği, kadınlarınki kadar güçlü
değildir.”
“Doğum günün ne zaman Cal?”
“Doğum günümü Noel’de kutluyorum. Hatırlaması daha
kolay oluyor... Aslına bakarsanız bir doğum günüm yok.”
Jem, “Cal,” dedi. “Sen Atticus’tan büyük olduğunu
söyledin ama onun kadar yaşlı göstermiyorsun ki.”
“Zenciler yaşlarını kolay kolay belli etmezler.”
“Belki de okuma bilmediklerinden belli etmiyorlar.
Zeebo’ya okumayı sen mi öğrettin?”
“Evet Bay Jem, çocukluğunda okul bile yoktu. Ama ben
çalıştırıp öğrettim.”
Zeebo, Calpurnia’nın en büyük oğluydu. Eğer düşünmüş
olsaydım, Calpurnia’nın olgunluk çağında olduğunu
anlayacaktım. Çünkü Zeebo’nun neredeyse yetişmiş çocukları
vardı. Ama hiç üstünde durmadım.
“Ona da bizim gibi kitaptan mı öğrettin?”
“Hayır. Her gün İncil’den bir parça kopya ettirip
ezberlettim. Sonra Bayan Buford’un bana ders verdiği kitap

vardı... Bu kitabı nasıl ele geçirdiğimi bilemezsiniz, değil
mi?”
“Bilmiyoruz.”
“Dedeniz Finch vermişti.”
“Sen çiftlikten mi geldin?” diye sordu Jem. “Hiç
anlatmadın.”
“Elbette çiftlikten Bay Finch, Buford Malikânesi’yle
çiftlik arasında yetiştim. Bütün günlerimi Finch’ler ya da
Buford’ların yanında çalışmakla geçirdim. Babanız annenizle
evlenince de Maycomb’a geldim.”
“Kitabın adı ne Cal?” diye sordum.
“Blackstone’un Tefsirler’i.”
Jem’e yıldırım çarpmış gibiydi. Hayretle, “Zeebo’ya
okumayı bu kitaptan mı öğrettin?” diye sordu.
“Şey, elbette Bay Jem,” diye cevap verdi Cal. Utangaç bir
tavırla ellerini dudaklarına götürdü. “Elimdeki tek kitap
buydu. Dedeniz, Bay Blackstone’un iyi bir yazar olduğunu
söylemişti...”
“Demek konuşman bu yüzden ötekilerden farklı!” dedi
Jem.
“Ötekiler de kim?”
“Öteki zencilerden. Fakat kilisede tıpkı onlar gibi
konuştun...”
Calpurnia’nın alçakgönüllü bir çifte hayat sürdüğü hiç
aklıma gelmemişti. Bizim evimizin dışında başka bir varlığa
bürünmesi bizim için yepyeni bir gerçekti.
“Cal, kendi ahbaplarınla, doğru olmadığım bildiğin halde
niçin zenci gibi konuşuyorsun?” diye sordum.
“Bir kere ben bir zenciyim.”
Calpurnia şapkasını kaldırıp başını kaşıdı. Sonra tekrar
şapkasını dikkatle kulaklarına kadar çekti. “Anlatması güç,”

dedi. “Diyelim ki sizinle Scout’ın evde zenci gibi
konuştuğunuzu varsayın... Hiç uymaz değil mi? İşte
komşularımla ya da kilisede bu yüzden kendi dilimi
konuşuyorum. Kilisede ya da ahbaplarımla, beyazların
konuştuğu gibi konuşsam, onlardan ayrılırım. Bana kendini
beğenmiş züppe derler.”
“Ama Cal, sen daha bilgilisin,” dedim.
“İnsanın bütün bildiklerini söylemesi gerekli değildir.
Hanımefendilere yakışmaz. Sonra hiç kimse yanında,
kendisinden daha bilgili birini istemez. Rahatsız olurlar.
Doğru konuşmakla onlara doğru konuşmayı öğretemezsiniz.
Kendileri öğrenmeliler... Bir şeyler öğrenmek istedikleri
zaman ağzınızı kapatıp onlar gibi konuşmaktan başka çare
kalmaz.”
“Cal, bazen seni görmeye gelebilir miyim?”
Eğilip bana baktı. “Görmeye mi tatlım? Ama beni her gün
görüyorsunuz ya!”
“Evine,” dedim. “Bazen işten sonra? Atticus gelir beni
alır”
“Ne zaman istersen,” dedi. “Seviniriz.”
Radley’lerin evinin önündeki kaldırımdaydık.
Jem, “Verandaya bakın,” dedi.
Radley’lerin verandasına baktım. Hayaleti dışarı çıkmış
hamakta güneşlenirken göreceğimi sanıyordum. Hamak
boştu.
Jem, “Bizim veranda demek istedim,” dedi.
Baktım. Sanki bütün hayatı boyunca her gün o koltukta
oturmuş gibi Alexandra hala, dimdik, inatçı ve aksi bir tavırla
salıncaklı koltuğa kurulmuştu.

On Üçüncü Bölüm
Alexandra halanın ilk sözü, “Çantamı, öndeki yatak
odasına koy Calpurnia!” oldu. İkincisi de, “Jean Louise,
başını kaşıyıp durma.”
Calpurnia, halanın ağır bavulunu yerden aldı. Kapıyı açtı.
Jem, “Ben alayım,” dedi. Aldı. Bavulun, yatak odasının
döşemesine gümbürtüyle indiğini duydum. Ses dalga dalga
bütün eve yayıldı.
“Bizi görmeye mi geldiniz hala?” diye sordum. Alexandra
hala bize çok az gelirdi. Görkemli bir yolculuk yapardı.
Parlak yeşil renkte bir Buick arabası ve zenci bir şoförü vardı.
Her ikisine de son derece titizlikle bakılırdı. Ama bugün ikisi
de görünürlerde yoktu.
“Baban söylemedi mi?” diye sordu.
Jem’le başlarımızı salladık.
“Belki de unutmuştur. Daha dönmedi, değil mi?”
“Hayır, genellikle akşamüstünden önce dönmez,” dedi
Jem.
“Babanızla birlikte, bir süre yanınızda kalmamın doğru
olacağına karar verdik.”
Bir süre, Maycomb’da, üç günden otuz yıla kadar
değişebilen bir zaman ölçüşüydü. Jem’le bakıştık.

Halam bana, “Jem de sen de büyüyorsunuz,” dedi. “Artık
bir kadın gibi davranmayı öğrenmenin sırası geldi diye
düşündük. Elbiselerle ve oğlanlarla ilgileneceğin zaman
yaklaştı Jean Louise...”
Buna birçok karşılık verebilirdim. Oğlanlarla ilgilenmeme
daha yıllar vardı. Elbiselere de hiçbir zaman ilgi
duymayacaktım... Fakat susmayı tercih ettim.
Jem, “Peki Jimmy enişte ne olacak?” diye sordu. “O da
buraya mı gelecek?”
“Ah, hayır. O çiftlikte kalıp işlere bakacak.”
Tam, “Onu özlemeyecek misiniz?” diye sorduğum anda
bunun yerinde bir soru olmadığını anladım. Jimmy enişte pek
konuşmazdı. Halam sorumu duymazlıktan geldi.
Aklıma, onunla konuşacak başka bir şey gelmiyordu.
Zaten hiçbir zaman ona söyleyecek bir şey bulamazdım. O
sırada geçmişte aramızda geçen sıkıntılı konuşmaları
düşündüm. Nasılsın Jean Louise? İyiyim, teşekkür ederim
efendim. Sen hiçbir şey... bir şey yapmaz mısın? Hayır.
Elbette arkadaşların vardır? Var efendim. Peki birlikte ne
yaparsınız? Hiç.
Halanın benim son derece sönük, can sıkıcı biri olduğumu
düşündüğüne inanıyordum. Bir keresinde Atticus’a, benim
çok ağır olduğumu söylediğini duymuştum...
Bu gelişin ardında bir amaç gizliydi ama bunu o anda
ondan öğrenmeye hiç hevesim yoktu. Bir pazar günüydü.
Üzerinde yalnız pazar günleri giydiği korsesi vardı. Sanırım
şişman değildi, fakat bir külçe gibiydi. İnsanın içini gıcıklatan
türden çamaşırlar seçerdi. Bir zamanlar Alexandra halanın
incecik bir vücuda sahip olduğunu anlatmak isterdi. Ne
yanından bakarsanız bakın, korkunçtu.

Öğleden sonranın geriye kalanı, bir akrabanın gelişi
üzerine ortalığı kaplayan sıkıntılı hava içinde geçti. Köşeyi
dönen bir araba sesi duyunca canlandık. Montgomery’den eve
dönen Atticus’tu bu. Jem bavulunu ve çantasını kaptı. Ben de
kucağına atıldım. Yanağımdan belli belirsiz öptü. “Kitabımı
getirdiniz mi? Halanın geldiğini biliyor musunuz?” dedim.
Atticus her iki soruya da olumlu cevap verdi. “Halanın
gelip bizimle oturmasına ne dersin?”
Pek hoşuma gideceğini söyledim. Ama yalandı. İnsan
kimi zaman değiştirilmesine olanak olmayan durumlarda
yalan söylemeli.
“Sizin için gerekli olduğunu düşündük,” dedi Atticus.
Sonra, “Mesele şöyle Scout,” diye devam etti. “Halanız,
benim için olduğu kadar sizin için de bir özveride bulunuyor.
Ben bütün gün sizinle evde kalamam. Yaz da çok sıcak
olacağa benzer.”
Söylediklerinin bir tek kelimesini bile anlamadığım halde,
“Evet efendim,” dedim. Alexandra halanın ortaya çıkmasında,
Atticus’un pek rolü olmadığını anlamıştım. Bunu daha çok
hala istemişti. Halanın, aile için neyin çok iyi olacağını bir
anlatış tarzı vardı. Gelişi de buna bağlıydı anlaşılan.
Maycomb, Alexandra halayı hoş karşıladı. Bayan Maudie
Atkinson kocaman bir pasta yaptı. Bayan Stephanie
Crawford, sık sık halayı görmeye geldi. Bu görüşmelerde
Bayan Crawford daha çok başını sallamakla yetiniyor, “Oh...
ooo...” diyordu. Bitişik komşu Bayan Rachel, Alexandra
halayı öğleden sonra kahve içmeye çağırdı. Ve Bay Radley,
ön verandaya kadar gelip, kendisini gördüğüne çok
sevindiğini söyleyecek kadar ileri gitti.
Alexandra hala yerleştikten, hayat günlük gidişatına
kavuştuktan sonra, hala, sanki eskiden beri yanımızda

oturuyor gibi oldu. Hayır kurumlarında çalışmaları ilerletti.
Maycomb Kadınlar Kulübü’ne girdi ve kulübün sekreteri
oldu. Kasabanın bütün partilerinde, toplantılarında hazır ve
nazırdı. Alexandra hala türünün en son örneklerinden biriydi.
Yatılı okul davranışlarına sahipti. Ne zaman bir ahlaki konu
konuşulsa, Alexandra hala hemen bir ucundan tutardı.
Olumsuz bir insan olarak doğmuştu. Hiçbir zaman canı
sıkılmazdı. Bir şeyler düzenler, öğüt verir, ılımlı olmaya
çağırır ve uyarırdı.
Başka ailelerin kusurlarını, bizimkinin üstünlüklerini ileri
sürerdi. Jem bu duruma sinirleneceğine eğlenirdi.
“Maycomb’u karıştırırsanız, hemen hepsiyle akraba çıkarsınız
hala!” derdi.
Alexandra halanın ailelerin birbiriyle ilişkisine olan
ilgisine bir anlam veremiyordum. Bende, iyi insanların,
kendilerince doğru saydıkları yolda ne pahasına olursa olsun
inat etmeleri gerektiğine ilişkin bir düşünce vardı. Fakat hala,
bir ailenin iyi ya da daha iyi olabilmesi için bir parça toprak
üstüne yerleşmesi gerektiğine inanıyordu.
Jem, “O halde Ewell’lar iyi insanlar,” dedi. Evvell’lar,
Maycomb’luların bildiğinden beri, bataklığın gerisindeki
topraklar üstünde oturuyorlardı. Üç kuşaktan beri toplanan
yardım paralarıyla geçiniyorlardı.
Alexandra halanın aklındaki başkaydı. Maycomb eski bir
kasabaydı. Finch çiftliğinden yirmi mil doğudaydı. Böyle eski
bir kasabanın bu kadar içerilere kurulmasında garip bir taraf
vardı. Domuzların götürülüp getirildiği iki yolun kavşağında
bir han işleten bir Sinkfield’ın uzak görüşlülüğü olmasaydı,
bugün Maycomb nehrin daha yakınlarına kurulmuş olacaktı.
Bir ticaret adamı olan Sinkfield, Kızılderililerle alışveriş
yapmış ve ne Kızılderilileri ne de buraya gelip yerleşenleri

birbirinden ayırmış, işleri iyi gittiği sürece Maycomb’lu mu
yoksa Kızılderili mi oluşuna aldırmamış, önem vermemişti.
Vali William Wyatt Bibb’in, yeni kurulan kasabaların
içişlerini düzenlemek ve kasaba merkezlerini belirlemek için
çıktığı gezide sıra Maycomb’a geldiğinde işler çok iyiymiş.
Sinkfield’ın konuğu olan resmi görevliler ona, Maycomb’un
sınırlarını ve merkezi olması düşünülen noktayı göstermişler.
Eğer o sırada Sinkfield’ın ileri görüşlü zekâsı olmasaymış,
Maycomb kasabasının merkezi, bugün hiçbir önem taşımayan
Winston Bataklığı’nın ortasında olacakmış. Halbuki
Maycomb her yıl bir parça daha gelişip serpilmiş. Çünkü
Sinkfield, hanında konuklarını bir güzel sarhoş edip
haritalarını, planlarını getirmelerini istemiş. Onun burasından
almış, öbürüne bir miktar eklemiş, böylece istediğini elde
etmiş. Ertesi gün de hepsini atlarına bindirip geriye yollamış.
Yedeklerinde vali ve kendileri için armağanlar varmış.
Devletler arasındaki savaş sırasında Maycomb boşlanmış
ama daha sonra ekonomik nedenlerle ilerlemeye başlamıştı.
Dışa doğru değil de içe doğru gelişiyordu. O kadar az yeni
insan geliyordu ki, bütün evlilikler kasabanın içinden
oluyordu. Sonunda kasaba halkı birbirinin benzeri olmuştu.
Montgomery yahut Mobile’dan yanında yabancı biriyle gelen
çok azdı. Benim ilk yıllarım sırasında durumumda pek
değişiklik olmadı.
Maycomb’da gerçekten bir sınıf düzeni vardı. Ama bu
düzen benim kafama göre şöyleydi. Yaşlılar, yıllardan beri
yan yana yaşamış olanlar birbirlerine karşı son derece
teklifsizdiler. Birbirlerinin davranışlarını, karakterlerdeki
bozulmayı, hatta hareketleri bile olduğu gibi kabul ederlerdi.
Çünkü bütün hareketler, davranışlar, kuşaktan kuşağa
yinelenmiş, üzerinden geçen süreyle perçinlenmişti. Böylece,

Crawford’lar başkalarının işlerine karışmadan edemezler,
Merriweather’ların içinden mutlaka bir dejenere çıkar, bütün
Buford’lar öyle yürürler gibi ayrıntıları bilmeyen yoktu.
Sonra, bankaya sormadan hiçbir Dekafield’dan çek alma.
Bayan Maudie Atkinson’ın omuzları düşüktür, çünkü
damarlarında Buford kanı taşıyor. Eğer Bayan Grace
Merriweather, Lydia E. Pinham’ın şişesinden içki
yudumlarsa, bunda bir olağanüstülük yoktur. Çünkü annesi de
aynı şeyi yapmıştır...
Alexandra hala Maycomb’un hayatına, bir elin eldiven
içine uyuşu gibi uyuyordu. Ama benim ve Jem’in dünyasına
uyar tarafı yoktu. Onun, nasıl olup da Atticus’un ve Jack
amcanın kız kardeşi olduğunu merak eder, Jem’in çok zaman
önce anlattığı küçükken değiştirilmiş çocuklar, kaçırılanlar
konusundaki artık belli belirsiz hatırladığım masalları
düşünmeye başlardım.
Jem’e ve bana söyleyeceği pek bir şeyi olmadığından, onu
yalnız yemek saatlerinde, bir de yatmaya gitmeden önce
gördüğümden bu düşüncelerim tamamen hayalidir. Yaz
aylarındaydık. Hep bahçedeydik. Tabii bazı ikindilerde su
içmek için içeri koştuğumda, oturma odasının tıklım tıklım
kadınlarla dolu olduğunu görürdüm. Çay içerler, fısıldaşırlar,
yelpazelenirlerdi. Ben, Jean Louise, “Gel konuklarla konuş,”
diye çağrılırdım.
Kapının eşiğinde göründüğüm zaman, hala sanki böyle bir
istekte bulunduğundan pişman olmuş gibi dururdu. Çünkü
ben, hep çamura bulanmış veya toz toprak içinde olurdum.
Bir öğleden sonra, “Kuzinin Lily’yle konuş!” dedi, beni
holde yakalamıştı.
“Kiminle? diye sordum.
“Bayan Lily’yle!”

“O benim kuzinim mi? Bilmiyordum.”
Alexandra hala, kuzin Lily’den özür dileyen, bana
sözlerimin hiç de hoş kaçmadığını anlatan ince bir tebessümle
gülümsedi. Kuzin Lily Brooke gittikten sonra benden hesap
sorulacağını biliyordum.
Babamın bana Finch ailesinden hiç söz etmemesi ya da
çocuklarına bir parçacık olsun gurur aşılamaya çalışmaması
üzülünecek bir şey. Alexandra hala, divanın üstünde sere
serpe oturan Jem’i yanına çağırdı. Kendisi dışarı çıktı,
üzerinde altın harflerle Joshua St. Clair’in Düşünceleri yazan
pembe kaplı bir kitapla geldi.
“Bunu kuzenin yazdı,” dedi. “Çok mükemmel bir
insandı.”
Jem küçük kitabı inceledi. “Bu uzun zaman kilit altında
tutulan Joshua mı?” diye sordu.
Alexandra hala, “Nereden biliyorsun?” diye atıldı.
“Atticus anlattı. Bu kuzen Joshua belediye başkanını
vurmaya kalkmış. Başkana lağım mühendisinden başka bir
şey olmadığını söylemiş, sonra da eski bir tabancayla
vurmaya kalkmış. Yalnız tabanca elinde patlamış. Atticus, bu
işin aileye beş yüz dolara mal olduğunu...”
Alexandra hala, bir leylek gibi dimdik, kaskatı duruyordu.
“Yeter,” dedi. “Bunun aslını araştıracağım.”
Atticus, kapıyı vurup girdiğinde, Jem’in yatağının
kenarına ilişmiştim. Önce ciddi ciddi yüzüme baktı. Sonra
gülümsedi.
“Hımm...” dedi. Bize önemli bir şeyler anlatmak üzere
olduğunu anlamıştım. “Söze nasıl başlayacağımı
bilemiyorum.”
Jem, “Söyleyiverin,” dedi. “Bir kabahatiniz mi var?”

Babamız, gerçekten konuşmakta güçlük çekiyordu.
“Hayır,” dedi. “Size... Alexandra halanızın isteği üstüne...
Oğlum, Finch ailesinden olduğunu biliyorsun, değil mi?”
Jem gözünün ucuyla bakarak, “Biraz önce Finch soyadını
taşıdığım söylendi,” dedi, sesi isteği dışında yükseliyordu.
“Atticus, ne var?”
Atticus, bacak bacak üstüne attı. Kollarını kavuşturdu...
“Sana hayatın gerçeklerini anlatmaya çalışıyorum,” dedi.
Jem’in nefreti, tiksintisi daha da artmıştı. “O
saçmalıkların hepsini biliyorum,” dedi.
Atticus birden ciddileşti. Yaptıklarını savunurken
kullandığı sert, titremeyen sesiyle, “Alexandra halanız,
benden size, gelişigüzel bir aileden olmadığınızı anlatmamı
istedi. Siz, yüzyıllar öncesinden gelme soylu bir ailedensiniz,”
dedi. Sonra sustu. Bacağımda gezinen kırmızı bir
tahtakurusunu yakalamamı seyretti.
“Asil bir soy!” diye devam etti, ben işimi bitirince.
“Adınıza yakışacak bir hayat süreceğinize eminim...” Atticus
boş bakışlarımıza rağmen konuşmasını sürdürdü. “Alexandra
halanız benden, olduğunuz gibi, yani küçük bir hanım ve
centilmen gibi davranmanızı istememi söyledi. Size
ailemizden ve Maycomb’da taşıdığı önemden söz etmek
istiyor. Böylece kim olduğunuz hakkında bir düşünce elde
edecek, ona göre davranacaksınız.”
Beynimizden vurulmuş gibi Jem’le bakıştık. Sonra
Atticus’a baktık. Atticus’u gömleğinin yakası rahatsız ediyor
gibiydi. Ona bir şey söylemedik.
Kalkıp Jem’in çekmecesinden bir tarak aldım. Tarağın
dişlerini tırnaklarıma sürterek onu dinlemeye devam ettim.
Atticus, “Gürültüyü kes,” dedi.

Sertliği karşısında kalbimden vurulmuş gibi oldum. Tarağı
yere attım. Hiç yeri yokken içimden ağlamak geliyordu. Bir
ağlamaya başlarsam duramayacağımı biliyordum. Bu benim
babam değildi. Babam asla bize bu gibi düşünceleri
öğretmeye kalkmazdı. Benim babam asla böyle konuşmazdı.
Her neyse, babamı bu şekilde konuşturan, konuşmaya
zorlayan Alexandra halaydı. Gözyaşı perdesi ardından, Jem’in
de aynı yalnızlık içinde kaldığını, başını yana eğmiş bir halde
durduğunu gördüm.
Gidecek bir yer yoktu. Ama gitmek için döndüm.
Atticus’un yeleğiyle burun buruna geldim. Başımı karnına
gömdüm. Mavi, ince kumaşın gerisindeki sesleri dinlemeye
koyuldum. Saati tıkırdıyor, kolalı gömleği belli belirsiz
çıtırdıyordu. Atticus’un soluk alıp verişini bile duyuyordum.
“Mideniz gurulduyor,” dedim.
“Biliyorum,” dedi.
“Biraz soda içerseniz iyi gelir.”
“İçerim.”
“Atticus, bütün bunlar hayatımızı değiştirecek mi? Yani
siz...”
Elinin, başımın üstüne geldiğini hissettim. “Hiçbir şey
için üzülme,” dedi. “Henüz üzülecek zaman gelmedi.”
Bunu duyunca, Atticus’un yine bizden, bizimle birlikte
olduğunu anladım. Başımı kaldırdım. “Bütün o
söylediklerinizi gerçekten yapmamızı istiyor musunuz?
Finch’lerin yapmak zorunda oldukları her şeyi hatırla...”
“Hiçbir şey hatırlamanızı istemiyorum. Söylediklerimi
unuttun.”
Kapıya gitti. Odadan çıktı. Kapıyı arkasından hafifçe
kapadı. Jem’le bakışıyorduk ki kapı yeniden açıldı. Atticus’un
başı uzandı. Kaşları havadaydı. Gözlükleri yerinden kaymıştı.

“Her gün biraz daha kuzen Joshua’ya benziyorum, değil mi?”
dedi. “Aileye beş yüz dolara mal olacağa benziyor muyum?”
Ne yapmak istediğini biliyordum. Ama ne de olsa Atticus
bir erkekti. Bu tür konuşmaları yapabilmek için kadın olmak
lazımdı.

On Dördüncü Bölüm
Alexandra haladan Finch ailesi hakkında başka nutuk
dinlemedik, ama kasaba halkından her gün dinliyorduk.
Cumartesi günleri, haftalıklarımızı aldıktan sonra, Jem benim
de gelmeme izin verirse birlikte çarşıya inerdik. Jem son
zamanlarda benim varlığımdan tedirgin olmaya başlamıştı.
Ter kokan kaldırımlarda ilerlerken bazen, “İşte çocukları...”
veya, “İşte iki Finch...” diye fısıldaşıldığını duyardık. Dönüp
baktığımız zaman, postanenin önünde dikilen birkaç çiftçi ya
da arabalarına kurulmuş kadınlar görürdük.
Bir gün yanımızdan geçen zayıf, ince yapılı bir centilmen,
“Kendi başlarına bırakırsan hepimizin ırzına geçerler,” diye
bir şeyler mırıldandı. Bu bana, Atticus’tan sorup öğrenecek
bir şeyim olduğunu hatırlattı.
O akşam, “Irza geçmek ne demek?” diye sordum.
Atticus gazetesinin kenarından baktı. Pencerenin
önündeki koltuğunda oturuyordu. Büyüdükçe Atticus’u
yemekten sonra yarım saat kadar kendi halinde bırakmayı
doğru bulmuştuk.
İçini çekti. Irza geçmenin, bir kadının isteği olmadan
onunla zorla cinsel ilişkide bulunmak olduğunu söyledi.
“Peki, bu, bu demekse, niçin Calpurnia’ya sorduğum
zaman beni susturdu? Kiliseden dönerken Calpurnia’ya

sordum. Size sormamı söyledi. Unutmuştum. Şimdi aklıma
geldi. Sordum.”
Şimdi gazetesini kucağına bırakmıştı. “Lütfen bir daha
söyler misin?”
Calpurnia’yla kiliseye gidişimizi anlattım, Atticus bundan
hoşlanmış gibiydi. Fakat Alexandra hala köşesinde sessiz
sedasız dikişini dikerken birden irkildi, bakışlarını üstümüze
çevirdi.
“O gün hep birlikte kiliseden mi geliyordunuz?”
Jem, “Evet efendim,” diye cevap verdi. “Calpurnia
götürdü.”
Ben de, “Evet efendim!” diye atıldım. “Bir gün öğleden
sonra evine götüreceğine de söz verdi. Atticus, izin verirseniz
bu pazar gideriz, olur mu? Cal, siz evde olmazsanız bile gelip
ben alırım dedi.”
“Gidemezsin.”
Bunu Alexandra hala söylemişti. Hızla döndüm.
Şaşırmıştım. Sonra babama döndüm. Bu sefer Atticus’u,
kardeşine bakışıyla bir şeyler anlatmak isterken yakaladım.
Fakat geç kalmıştı. “Size sormadım!” dedim.
Atticus o uzun boyuna rağmen bütün tanıdıklarımdan
daha çabuk hareket ederdi. Yerinden fırlamıştı bile.
“Halandan özür dile,” dedi.
“Özür dilerim hala!” diye mırıldandım.
“Şimdi,” dedi. “Şunu aklından çıkarma. Calpurnia ne
derse onu yapacaksın. Ben ne dersem onu yapacaksın. Ve
halan bu evde olduğu sürece onun söylediklerini yerine
getireceksin. Anladın mı?”
Anlamıştım. Bir süre düşündüm. Daha fazla azarlanmadan
oradan ayrılabilmenin çıkar yolunun, tuvalete gitmek olduğu
sonucuna vardım. Orada, yanlarından ayrılmak zorunda

olduğumu anlatacak kadar uzun süre kalırdım. Dönüşte, holde
bir parça oyalandım. Oturma odasında sert bir tartışmanın
yapılmakta olduğunu duydum. Kapıdan, Jem’in sedirin
üstünde oturduğunu, yüzünü bir futbol dergisine gömdüğünü,
başının sanki sayfalarda bir tenis maçı seyrediyormuş gibi
döndüğünü gördüm.
“Bir şeyler yapmalısın,” diyordu hala. “Her şeye
katlanıyorsun Atticus. Hem de gereğinden çok.”
“Onun oraya gitmesinde bir kötülük görmüyorum. Cal
evde olduğu kadar orada da ona dikkat eder. Bundan kuşkum
yok.”
Konuştukları “o” kimdi? Kalbim burkulur gibi oldu.
Çevremdeki pembe kâğıt kaplı duvarların üstüme doğru
geldiklerini sandım. Hayatımda ikinci olarak kaçmayı
düşündüm. Hem de hemen, o anda.
“Atticus, yumuşak kalpli olmak iyidir. Sen bir erkeksin.
Fakat unutma ki bir kızın var. Hem de hızla büyüyen bir kız.
Onu düşünmen gerek.”
“İşte benim de düşündüğüm o.”
“Kaçamak cevaplar verme. Sorunları ne kadar çabuk ele
alırsan o kadar iyi olur. Artık ona gerek yok.”
Atticus sert bir ses tonuyla, “Alexandra, Calpurnia istediği
sürece bu evde kalacak. Bir yere gidemez. Sen başka türlü
düşünebilirsin. Ama onsuz, bunca yıl yaşamam olanaksızdı.
Cal, bu aileye çok bağlı ve bu aileyi seven bir kadındır. Her
şeyi olduğu gibi kabul etmek zorundasın. Sonra kafanı bizim
için yormanı istemiyorum. Nedeni yok çünkü. Cal her
zamankinden çok bize gerekli,” dedi.
“Fakat Atticus...”
“Sonra, çocukların ondan hoşlandıklarına inanıyorum.
Birçok konuda Cal, çocuklara karşı bir annenin

olabileceğinden daha hoşgörülü davranmıştır. Onları hiç
şımartmadı. Gözünden hiçbir şey kaçmadı. Onları, kendi
ilkelerine göre yetiştirmeye çalıştı. Cal’ın ilkeleri de çok
yerinde bence... Sonra çocuklar, onu çok seviyor.”
Tekrar soluk almaya başladım. Benden değil,
Calpurnia’dan söz ediyorlardı. Canlanarak oturma odasına
girdim. Atticus gazetesinin gerisine çekilmişti. Alexandra
hala da nakışıyla uğraşıyordu. İğnesi çıt çıt diye sesler
çıkarıyordu. Durdu. Kumaşı bir parça daha kendine doğru
çekti. Çıt çıt çıt. Alexandra hala çok öfkeliydi.
Jem yerinden kalktı. Halanın üstünden geçti. Ardından
gelmem için işaret etti. Beni kendi odasına soktu. Kapıyı
kapadı. İfadesi ciddiydi.
“Kavga ettiler Scout.”
Jem’le bugünlerde çok kavga ediyorduk. Ama kimsenin
Atticus’la kavga ettiğini duymamış, görmemiştim. Hiç hoş bir
şey değil bu.
“Scout, halayla zıt gitme tatlım.”
Atticus’un sözleri hâlâ kulaklarımda çınlıyordu. Tüylerim
yeniden diken diken oldu. “Bana ne yapacağımı mı
öğreteceksin?”
“Hayır, yalnız... Atticus’un düşünecek birçok işi var.
Üstüne bir de biz eklenmeyelim.”
“Ne gibi?” Atticus hiç de bir şeyler düşünüyora
benzemiyordu.
“Onu Tom Robinson davası üzüyor...”
Atticus’un hiçbir şeye üzülmediğini söyledim. Sonra, bu
sorun bizi yalnız haftada bir rahatsız ediyordu. Fazla
sürmüyordu.
Jem, “Çünkü hiçbir şeyi aklında tutamıyorsun da ondan,”
dedi. “Sorun büyüklerin gözünde bambaşka...”

Jem’in kendini üstün görmesi, bugünlerde insanı deli
edecek durumlara varmıştı. Hiçbir şey yapmak istemiyordu.
Sadece okumak ve kendi başına gezmek istiyordu. Yine her
okuduğunu bana aktarıyordu. Ama artık amacı değişmişti.
Kitapları bana eğleneyim, vakit geçireyim diye değil, bilgimi
artırmam, ilerlemem için veriyordu.
“Hey Tanrım, Jem! Kendini ne sanıyorsun?”
“Söylediklerimde çok ciddiyim Scout. Halaya karşı
geldiğini bir göreyim, seni döverim.”
İşte bu sözüyle kendimden geçmiştim. “Seni
öldüreceğim!” Yatağının üstünde oturuyordu. Saçının
perçemini yakalamak ve ağzına bir yumruk indirmek kolay
oldu. Jem, karşılık olarak beni tokatladı. Bir sol denedim.
Ama mideme yediğim bir yumrukla yere serildim. Soluğum
kesilir gibi oldu. Aldırış etmedim. Çünkü Jem’in kavga
ettiğini, benimle çatışmaya girdiğini görüyordum. Demek
hâlâ beni kendinden ayrı saymıyordu. Birbirimize eşittik.
“Artık kendini çok yüksekte ve büyük görüyorsun, değil
mi?” dedim. Tekrar atılırken bir çığlık kopardım. Jem, hâlâ
yatağının üstündeydi. Bu yüzden doğru dürüst
dövüşemiyordum. Kendimi olanca ağırlığımla üstüne attım.
Tekmeliyor, çimdikliyor, vuruyordum. Yumruk kavgamız
şamataya dönmüştü. Atticus gelip de bizi ayırdığında hâlâ
boğuşuyorduk.
“Hadi bu kadar yeter,” dedi. “Hemen yataklarınıza girin.”
Benimle aynı saatte yatağa gönderilen Jem’e, “Oh!”
dedim.
Atticus, “Kavgayı kim başlattı?” diye sordu.
“Jem. Bana ne yapmam gerektiğini söylüyordu. Jem’in
buyruklarını dinleyecek değilim, değil mi?”

Atticus gülümsedi. “Şöyle yapalım,” dedi. “Jem sözünü
dinletebildiği sürece dinleyeceksin. Oldu mu?”
Alexandra hala da yanımızdaydı. Ama konuşmuyordu...
Atticus’la merdivenleri inerlerken, halanın, “İşte anlatmak
istediğim şeylerden biri de bu!” dediğini duydum. Bu söz,
Jem’le ikimizi aniden birleştirdi. Odalarımız birbirine
bitişikti. Ben odama geçip kapımı kaparken, Jem, “İyi geceler
Scout,” dedi.
“İyi geceler,” diye mırıldandım. Işığı yakmak için duvara
yaklaşırken yumuşak bir şeye bastım. Bastığım şey lastik gibi
bir şeydi, canlı olduğunu da hissetmiştim. Hareket ediyordu.
Işığı yaktım. Yatağın önüne baktım. Üzerine bastığım şey
ortadan kaybolmuştu. Jem’in kapısını vurdum.
“Ne var?” dedi.
“Yılan nasıl bir şeydir?”
“Sert ve soğuk. Niçin sordun?”
“Galiba yatağımın altında bir yılan var. Gelip bakar
mısın?”
“Şaka mı yapıyorsun?” diyerek Jem kapıyı açtı,
pijamalarını giymişti. Yumruğumun izinin dudağının üstünde
olduğunu üzülerek gördüm. Doğru söylediğimi, şaka
yapmadığım anlayınca, “Başımı yatağın altına sokacağımı
sanıyorsan aldanıyorsun,” dedi. “Bir dakika dur.”
Mutfağa gitti. Süpürgeyi getirdi. “Sen yatağın üstüne
çıksan iyi edersin Scout.”
“Gerçekten yılan var mı?” diye sordum. Evlerimizin
bodrum katı yoktu. Taş bloklar üstüne yapılmıştı. Topraktan
yüksekteydiler. Evlerimizde sürüngenler görülmemiş şeyler
değildi ama sık sık ortaya çıkmazlardı. Bayan Rachel
Haverford’un her sabah bir bardak viski içmesinin nedeni,

geceliğini asmak için dolaba yaklaştığı zaman bir yılanla
karşılaşacağından korkmasındandı.
Jem, süpürgeyi yatağın altına sokup, geniş bir hareketle
salladı. Eğilip bir yılan çıkacak mı çıkmayacak mı diye
baktım. Çıkmadı. Jem süpürgeyi daha ileriye doğru salladı.
“Yılanlar hırıldar mı?”
Jem, “Yatağın altındaki yılan değil, insan!” dedi.
Birden yatağın altından pis, kahverengi bir şey top gibi
fırladı. Jem süpürgeyi indirdi. Ve Dill’in başını bir karış daha
uzanamadığı için ıskaladı.
Jem, “Hey Tanrım,” dedi.
Dill santim santim uzayarak yatağın altından çıktı. Ayağa
kalktı. Omuzlarını gerdi. Ayaklarını oynattı. Ensesini
ovuşturdu. Sonra, “Merhaba!” dedi.
Jem, yeniden Tanrı’ya sığındı. Ben, konuşma yeteneğimi
yitirmiş gibiydim.
Dill, “Neredeyse öleceğim,” dedi. “Yiyecek bir şey yok
mu?”
Düşteymiş gibi mutfağa indim. Bir parça süt ve yemekten
artakalan ekmeği alıp geldim. Dill, alışık olduğu gibi, ekmeği
ön dişleriyle kemirerek yiyip bitirdi.
Sonunda kendime geldim. “Buraya nasıl geldin?” diye
sordum.
Yediği yemekle canlanan Dill şunları anlattı. Kendisini
sevmeyen yeni babası tarafından bodrum katına zincirlenmiş,
ölüme terk edilmişti. (Meridian’daki evlerin bodrum katları
vardır.) Oradan geçen bir çiftçi Dill’in feryatlarını duymuş,
onu tarlasından topladığı çiğ bezelyeyle beslemişti. (İyi
yürekli adam yiyeceği aspiratör deliğinden uzattığı bir
değnekle veriyordu.) Dill, zinciri duvardan çeke çeke
kopararak serbest kalmıştı. Bileklerinde demir halkalarla

kaçarken Meridian’dan iki mil uzakta küçük bir sirke
rastlamış, hemen fil yıkayıcısı olarak işe girmişti. Sirkle
birlikte bütün Mississippi’yi dolaşmış, sonunda sağduyusu
ona Maycomb’un yakınlarında olduğunu söylemişti. Geriye
kalan yolu yürüye yürüye gelmişti.
Jem, “Buraya nasıl geldin?” diye sordu.
Annesinin çantasından on üç dolar almış, dokuz trenine
binmiş, Abbott County Abbott İstasyonu’nda trenden inmişti.
Maycomb’a olan on dört mili, aranıyorsa bulunmamak için
dağ yollarından yürüyerek katetmişti. Geri kalanını da bir
pamuk kamyonunun arkasına asılarak gelmişti. İki saatten
beri yemek yiyişimizi dinliyormuş, çatal kaşığın gürültüsü
onu neredeyse çıldırtacakmış. Jem’in ve benim yatmaya hiç
gelmeyeceğimizi sanmış. Jem’in boyu epeyce büyüdüğünden
bir ara yatağın altından çıkıp Jem’i devirmek için bana
yardım etmeyi düşünmüş. Ama Bay Finch’in geleceğini
düşünerek olduğu yerde kalmasının daha doğru olacağına
karar vermiş.
Jem, “Burada olduğundan haberleri yok,” dedi. “Yoksa
seni aradıklarından bizim haberimiz olurdu.”
Dill, “Meridian’daki bütün sinemaları arıyorlar,” diye
sırıttı.
Jem, “Annene nerede olduğunu haber vermelisin,” dedi.
“Burada olduğunu bildirmelisin...”
Dill’in bakışları Jem’e çevrildi. Jem yere baktı... Sonra
doğruldu. Ve çocukluğumuzdan artakalan son bağı da
kopardı. Odadan çıktı. Hole indi. “Atticus,” diye seslendiğini
duyduk. “Bir dakika buraya gelir misiniz efendim?”
Dill’in yüzünün bembeyaz kesildiğini gördüm. Perişan bir
haldeydim. Atticus eşikteydi.
Odanın ortasına kadar geldi. Elleri cebinde Dill’e baktı.

Kendimi toparlayarak, “Üzülme Dill,” dedim. “Atticus bir
şey öğrenmek isterse sana sorar.”
Dill bana baktı. “İşler yolunda gidecek demek istiyorum,”
dedim. “Babam seni üzmez. Sen de Atticus’tan korkmazsın.”
Dill, “Korkmuyorum,” diye mırıldandı.
“Galiba karnı aç,” dedi Atticus. Sesi her zamanki gibi
sakin ve tatlıydı. “Scout, süt ve ekmekten daha başka şeyler
de yedirebilirsin ona, değil mi? Sen arkadaşının karnını doyur.
Sonra görüşürüz.”
“Bay Finch, Rachel halaya haber vermeyin... Beni geri
yollamayın, yalvarırım efendim! Yeniden kaçarım!”
Atticus, “Üzülme oğlum,” dedi. “Seni bir yere yollayan
yok. Sadece Bayan Rachel’a burada olduğunu, geceyi bizimle
geçirmene izin vermesini söyleyeceğim... Burada kalmak
istersin, değil mi? Hem, Tanrı aşkına, eyaletin bir kısmını ait
olduğu yere bırak. Toprak zaten yeter derecede aşınıyor.”
Dill odadan çıkan babamın arkasından şaşkın şaşkın baktı.
“Şaka yapıyor,” dedim. “Yıkanmanı söyledi. Gördün mü?
Nasıl? Babam dediğim gibi değil mi?”
Jem odanın bir köşesinde duruyordu. Tıpkı bir hain gibi
bakıyordu. “Dill, babama söylemem gerekiyordu,” dedi.
“Annenin haberi olmadan üç yüz mil uzağa kaçamazsın.”
Ona bir tek kelime söylemeden odadan çıktık.
Dill yedi, yedi, yedi. Dün geceden beri ağzına bir lokma
koymamıştı. Annesinin bütün parasını bilet almak için
harcamıştı. Her zaman yaptığı gibi yolcularla ve yabancısı
olmadığı kondüktörle çene çalmıştı. Ama uzun yolculuğa
çıkan çocuklara tanınan haktan faydalanmaya yanaşmamıştı.
Paranızı kaybederseniz sonradan bu parayı babanızdan
alırlardı.

Dill, akşam yemeğinden artakalanları silip süpürmüş,
bezelyeli et yemeğine uzanıyordu ki, Bayan Rachel’ın,
“Aman Tanrım!” diyen sesi holde çınladı. Dill titredi.
Dill, Bayan Rachel’ın, eve dön de görürsün, annen deliye
döndü, diyerek gözdağı vermesini sessizlikle, içindeki bütün
haris kanı dışarı vuruyor, deyişini tam bir soğukkanlılıkla,
geceyi burada geçirebilirsin, cümlesini de gülümseyerek
karşıladı. Sonunda boynuna sarılan Bayan Rachel’ın onu
kucaklamasına karşılık verdi.
Atticus gözlüklerini alnına itti. Yüzünü ovuşturdu.
Saatlerden beri ilk kez konuşan Alexandra hala, “Babanız
yorgun,” dedi. “Artık odalarınıza çıkıp yatın.”
Büyükleri yemek odasında bıraktık. Atticus hâlâ yüzünü
ovuşturuyordu. Gülerek bir şeyler söylediğini duyduk.
İşler yolunda gittiğinden, Jem’e karşı daha insaflı
davranmaya karar verdik. Sonra Dill onunla yatacaktı.
Konuşmamak olmazdı.
Ben pijamalarımı giydim. Bir süre kitap okudum. Birden
gözlerimi açık tutamadığımı fark ettim. Dill’le Jem’den ses
gelmiyordu. Başucumdaki gece lambasını söndürünce, Jem’in
odasına açılan kapının altından ışık gelmediğini gördüm.
Epeyce uyumuşum. Dürtülerek uyandırıldığımda ay
kaybolmak üzereydi.
“Bana da yer aç Scout.”
“Haber vermek zorundaydı,” diye mırıldandım. “Bunun
için Jem’e kızma.”
Dill yanıma yattı. “Kızmıyorum,” dedi. “Ben yalnızca
senin yanında yatmak istedim. Uyandın mı?”
Elbette uyanmıştım. “Niçin kaçtın?”
Cevap vermedi. “Niçin kaçtın?” dedim. “Dediğin gibi
baban gerçekten kötü müydü?”

“Yazdığın gibi birlikte kayak yapmadınız mı?”
“Yapacağımızı söylemişti ama yapmadı.”
Dirseklerimin üstünde doğrulup Dill’e baktım. “Bunun
için evden kaçılmaz ki. Babalar söylediklerinin yarısını bile
yapmazlar. Hep yapacaklarım söylerler...”
“Sorun o değil... Benimle hiç ilgilenmiyorlardı.”
“Nasıl?”
“Çoğunlukla evde olmuyorlardı. Evde oldukları zaman da
kendi odalarına çekiliyorlardı.”
“Odalarında ne yapıyorlardı?”
“Hiç. Oturup kitap okuyorlar, konuşuyorlardı... Ama beni
yanlarında istemiyorlardı.”
Başımın altındaki yastığı çekerek doğrulup oturdum.
“Biliyor musun,” dedim. “Bu gece ben de kaçmayı
düşünüyordum. Çünkü her zaman büyükler yanımızda hazır
ve nazır. İnsan onları her zaman istemiyor...” Dill, sabırla
derin bir soluk aldı. “...Atticus bazen bütün gün, bazen gece
yarılarına kadar eve gelmez... Dill, insan onları her zaman
yanında istemiyor. Yanında olsalar hiçbir şey yapamazsın.”
“Benim söylediğim bu değil.”
Dill anlattıkça, eğer Jem başka türlü olsa, hatta şimdi
olduğundan bir parça farklı olsa hayatın nasıl olacağını
düşünmeye başladım. Eğer Atticus beni istemese, yardımıma,
öğütlerime gerek duymasa ne yapardım. Atticus bensiz bir
gün yapamazdı. Hatta Calpurnia bile bensiz olamazdı. Onlara
gerekliydim ben.
“Dill, bana yalan söylüyorsun... Ailen sensiz olamaz. Sana
karşı sert davranmış olacaklar. Bak ne diyeceğim...”
Dill sözümü keserek araya girdi. “Sorun şu, şunu
anlatmak istiyorum... Onlar bensiz daha iyi yaşıyorlar. Onlara
bir yararım yok. Bana karşı sert değiller. İstediğim her şeyi

alıyorlar. Kendilerini yalnız bırakmamı istiyorlar. Sen erkek
değilsin. Erkekler sokağa çıkar, öteki erkeklerle futbol
oynarlar. Hayır, bana karşı sert değiller. Akşam yatarken,
sabah kalkınca sarılıp öpüyorlar, kucaklıyorlar, sevdiklerini
söylüyorlar... Scout, hadi gel bir çocuk alalım.”
“Nereden?”
Dill, bir adamın sislerle kaplı bir adadan çocuk getirdiğini
duymuştu. Ona bir tane ısmarlanabilirdi...
“Bu doğru değil,” diyerek karşı çıktım. “Halam
çocukların bacadan içeri atıldığını söyledi. Ya da buna benzer
bir şey söylemişti...”
Dill yine eski Dill’di. Düşçü kafası güzel şeylerle
doluydu. Ben bir tane kitap okuyuncaya kadar o iki tane
okuyabiliyordu. Ama yine de kendi buluşu olan şeylerin
sihrine kapılıyordu. Toplamayı çıkarmayı ateş gibi yapardı.
Ama kendi düş dünyasını yeğlerdi. Ağır ağır kendini de beni
de uykunun derinliklerine sürüklüyordu. Ama kat kat sislerle
kaplı adasının ıssızlığında, üzüntülü, kahverengi kapıları olan
kül renkli bir ev yükseldi.
“Dill?”
“Hı?”
“Boo Radley niçin hiç kaçmamış dersin?”
Dill derin bir iç geçirdi. Bana arkasını dönerek, “Belki de
kaçacak bir yeri yoktu...” dedi.

On Beşinci Bölüm
Birçok telefon konuşmasından ve annesinin onu
bağışladığını bildiren uzun bir mektuptan sonra Dill’in burada
kalabileceği kararlaştırıldı. Birlikte sakin bir hafta geçirdik.
Ondan sonra üstümüze bir karabasan çöktü.
Karabasan, bir gün, akşam yemeğinden sonra başladı. Dill
de yanımızdaydı. Alexandra hala köşede koltuğunda
oturuyordu. Jem’le ben yerde kitap okuyor, dergi
karıştırıyorduk. Sessiz bir hafta geçirmiştik. Halamın sözünü
dinlemiştim, Jem, artık ağaç evle uğraşmayacak kadar
büyümüştü. Ama bana ve Dill’e ağaca çıkmak için bir ip
merdiven yapmamıza yardım etmişti. Dill, Boo Radley’i
dışarı çıkarmak için bize hiçbir yük getirmeyecek bir plan
bulmuştu. (Arka kapıdan ön bahçeye kadar limon
damlatacaktık, Boo Radley de bu izi bir karınca gibi takip
ederek dışarı çıkacaktı.) Ön kapı vuruldu. Jem kalkıp açtı.
Bay Heck Tate’in geldiğini söyledi.
Atticus, “İçeri gelmesini söyle,” dedi.
“Söyledim. Bahçede birkaç kişi var. Sizin dışarı çıkmanızı
istiyorlar.”
Maycomb’da, erkekler iki nedenden içeri girmez, bahçede
dururlardı. Ölüm ve siyaset. Acaba kim öldü, diye düşündüm.
Jem’le ön kapıya çıktık. Atticus, “İçeri girin,” diye seslendi.

Jem oturma odasının ışığını söndürdü. Burnunu
pencerelerden birinin camına dayadı. Alexandra hala bunu
onaylamadığını söyleyince Jem, “Bir dakika izin verin hala,
kim gelmiş göreyim,” dedi.
Dill’le ben de başka bir pencereye geçtik. Atticus’un
çevresini birtakım adamlar sarmıştı. Hepsi birden konuşuyor
gibiydiler.
Bay Tate, “Yarın Maycomb Hapishanesi’ne getirilecek,”
diyordu. “Bir sorun çıkacağını sanmam. Ama bir garanti de
veremem.”
Atticus, “Aptallık etme Heck,” dedi. “Burası Maycomb.”
“Söyledim ya, bir parça huzursuzum.”
“Heck, bu konuda huzursuzlanacak bir şey olmadığından
emin olmak için davayı bir kere geciktirdik. Bugün
cumartesi,” dedi Atticus. “Davanın pazartesi başlayacağını
biliyorsun. Onu bir gece tutabilirsin, değil mi? Maycomb’da
hiç kimsenin, böyle bir zamanda beni bir müvekkilimden
edeceğini sanmıyorum.”
Gülüşmeler oldu. Fakat Bay Link Deas, “Burada hiç
kimsenin bir şey yapmaya niyeti yok. Beni yalnız asi gençler
korkutuyor,” deyince herkes sustu. “Ne diyorsun Heck, onları
durduramaz mısın?”
“Yetkiyi daha büyük bir otoriteye devretmemi
istiyorsunuz ama artık onun da yararı olacağını sanmam.”
Atticus, “Sonra,” diyordu. “O kalabalıktan
korkmuyorsunuz ya?”
“Bir şeye karar verdiler mi ne olacağını bilirsin.”
“Pazar günleri içki içmezler. Çoğunlukla kiliseye
giderler,” dedi Atticus.
Biri, “Ama bu bambaşka bir durum,” diye itiraz etti.

Uzun bir süre mırıldandılar, tartıştılar. Sonunda hala, Jem
oturma odasının ışıklarını yakmazsa, aileyi çirkin bir duruma
düşüreceğini söyledi. Jem duymadı bile.
Bay Link Deas, “Anlamıyorum, bu işe niçin karıştınız
Atticus?” diyordu. “Her şeyinizi yitirebilirsiniz.”
“Gerçekten böyle mi düşünüyorsunuz?”
Atticus’un tehlike dolu bir sorusuydu bu. “Gerçekten
pulunu oraya mı götürmek istedin Scout?” dedi mi tamamdı.
Bum. Bum. Bum... Dama tahtasının üstündeki pullarım birden
ortalıktan silinirdi. Atticus’a yenilirdim. “Sahiden böyle mi
düşünüyorsun oğlum? O halde şunu oku.” Bunun üstüne Jem
geceyi Henry W. Grady’nin nutuklarıyla baş etmeye çalışarak
geçirirdi.
“Link, çocuk belki elektrikli sandalyeye gidecek. Ama
gerçek ortaya çıktıktan sonra,” dedi Atticus. Sesi dümdüzdü.
“Gerçeğin ne olduğunu da biliyorsun.”
Toplulukta bir mırıltı dolaştı. Atticus merdivenlere doğru
çekilince mırıltı daha sevimsiz bir havaya büründü. Adamlar,
Atticus’a biraz daha yaklaştılar. Birden Jem, “Atticus telefon
çalıyor!” diye bağırdı.
Adamlar irkildiler. Her gün gördüğümüz türden
insanlardı. Tüccarlar, şehirli çiftçiler. Doktor Reynolds da
oradaydı. Bay Avery de.
Atticus, “Sen konuş oğlum,” dedi.
Dışarıdakiler gülüştüler. Atticus, oturma odasının
lambasını açtığı zaman Jem’i pencerenin önünde, cama
dayadığı burnundaki kırmızı leke hariç sapsarı kesilmiş bir
durumda buldu.
“Niçin karanlıkta oturuyorsunuz?” diye sordu.
Atticus koltuğuna oturup gazetesini eline aldı. Bazen
Atticus’un sorunları, gazetesinin gerisine çekilerek çözmeye

çalıştığını düşünürdüm.
Jem yanına gitti. “Peşinizdeydiler, değil mi?” dedi. “Sizi
korkutmak istediler, değil mi?”
Atticus gazetesinin kenarından Jem’e baktı. “Sen son
zamanlarda neler okudun?” diye sordu. Sonra nazik bir
tavırla, “Hayır oğlum,” diye cevap verdi. “Bunlar bizim
dostlarımızdı.”
“Bir... bir çete değildi değil mi?” Jem, Atticus’a gözünün
ucuyla bakıyordu.
Atticus gülümsemeye çalışarak, “Hayır, Maycomb’da çete
mete gibi saçmalıklar yoktur,” dedi. “Maycomb’da böyle bir
şeyden söz edildiğini duymadım.”
“Zamanında Ku Klux Klan bazı Katoliklerin peşine
düşmüş.”
“Maycomb’da Katolik bulunduğundan da haberim yok.
Başka bir şeyle karıştırıyorsun galiba. Bin dokuz yüz yirmi
yıllarında bir klan vardı. Ama daha çok siyasal bir topluluktu.
Sonra korkutacak kimseyi bulamadılar. Bir gece Bay Sam
Levy’nin evinin önünde resmi geçit yaptılar. Sam evinin
verandasında durup, böyle şeylerin modasının geçtiğini
söyledi. Onları kendi kendilerinden öyle bir utandırdı ki hepsi
dağılıp gittiler.”
Levy ailesi iyi insanlar olarak her türlü güçlüğün
üstesinden gelmeyi bilmişlerdi. Sağduyularıyla, her konuda
ellerinden gelen iyiliği yapmışlardı. Beş kuşaktır
Maycomb’da aynı topraklar üstünde yaşıyorlardı.
Atticus, “Ku Klux Klan diye bir şey kalmadı artık,” dedi.
“Bir daha da olacağı yok.”
Dill eve giderken ben de birlikte çıkmıştım. Eve
dönüşümde Atticus’ un, Alexandra halaya, “Herkes kadar
Güneyli kadınların yararına çalışırım, ama bir hayat pahasına

değil...” dediğini duydum. Bana yine kavga ediyorlarmış gibi
geldi.
Jem’i aradım. Yatağının üstünde derin düşüncelere dalmış
olarak buldum onu. “Yine tartıştılar mı?” dedim.
“Hemen hemen. Hala, Tom Robinson işinde Atticus’u
rahat bırakmıyor. Atticus’un ailenin onurunu ayaklar altına
aldığını söyleyecek kadar ileri gitti. Scout... Korkuyorum.”
“Neden korkuyorsun?”
“Atticus adına korkuyorum. Ona biri bir şey yapacak diye
korkuyorum.”
Ondan sonra, Jem, gizemli bir tavır takınmayı seçti.
Sorularımı, “Beni yalnız bırak, işine git,” sözleriyle
cevaplandırdı.
Ertesi gün pazardı. Pazar okulu ve kilise arasındaki
paydosta Atticus’un, bir başka toplulukla konuştuğunu
gördüm. Bay Heck Tate de aralarındaydı. Sonunda kutsal ışığı
mı gördü diye düşündüm. Çünkü Bay Tate hiç kiliseye
gelmezdi. Bay Underwood da oradaydı. Maycomb Tribune
gazetesinin sahibi olan Bay Underwood’un gazetesinden
başka bir şeye ilgi duyduğu görülmemişti. Gazetesinin bütün
işlerini kendi görürdü. Kendisi nadiren haber toplardı.
Haberleri ona okuyucuları getirirdi. Maycomb Tribune
gazetesinin her sayısının onun kafasından çıktığı, uydurma
olduğu söylenirdi. İnanılmayacak şey değildi. Bugün baskı
makinesi başından ayrılabildiğine göre ortada önemli bir
şeyler dönüyordu.
Atticus’a kapıda yetiştim. Tom Robinson’u Maycomb
Hapishanesi’ne getirdiklerini söyledi. Sonra, kendi kendine
konuşur gibi, Tom’u ilk günden getirselerdi hiçbir karışıklık
çıkmazdı, dedi. Kilisede, önden üçüncü sıraya oturdu.

Kilisede Jem, asla halayla ve benimle birlikte oturmazdı.
Yalnız başına olmak isterdi.
Pazar günlerine özgü aldatıcı sessizlik, Alexandra halanın
varlığıyla daha da sıkıcı bir hal alıyordu. Atticus öğle
yemeğinden sonra dosdoğru ofisine gitti. Bazen yanına
uğradığımızda onu döner sandalyesine gömülmüş, okurken
bulurduk. Alexandra hala her zamanki gibi iki saatlik öğle
uykusuna çekildi. Gürültü etmememizi söyledi. Komşular
dinleniyorlardı. Jem, yaşlı başlı biri gibi, koltuğunun altında
bir yığın futbol dergisiyle odasına çekildi. Böylece ben Dill’le
vaktimi çayırlıkta dolaşarak geçirdim.
Bir süre Jem’in futbol topuyla oynadık. Eğlenemedik.
Sonra Dill, Boo Radley’le ilgilenmeyi önerdi. Onu rahatsız
etmemizin doğru olmayacağını söyledim. Geri kalan zamanda
Dill’e geçen kışın olaylarını anlattım. Dill, epey meraklandı,
dinledi.
Akşam yemeğine doğru ayrıldık. Yemekten sonra Jem’le
her zamanki düzenimizi yinelemek üzereydik ki, Atticus,
bütün ilgimizi üstüne çeken bir şey yaptı: Otarma odasına
elinde, ucunda bir lamba bulunan uzun bir elektrik kablosuyla
girdi.
“Ben biraz çıkıyorum,” dedi. “Döndüğümde sizi
yataklarınızda bulayım. O zaman iyi geceler dilerim.”
Şapkasını giydi. Arka kapıdan çıktı.
Jem, “Arabayı alacak,” dedi.
Babamızın pek çok acayipliği vardı: Örneğin hiç çerez
yemezdi. Yürümeye bayılırdı. Kendimi bildiğim günden beri,
garajda mükemmel bir durumda tutulan bir Chevrolet araba
dururdu. İş yolculukları sırasında Atticus arabayla binlerce
mil katederdi. Ama Maycomb’da daima yürümeyi yeğlerdi.
Evden ofisine olan yolu günde dört kez katederek iki mil yol

yürürdü. Yaptığı tek idmanın yürümek olduğunu söylerdi.
Maycomb’da biri bir amacı olmadan yürüyüşe çıktı mı, onun
bir iş yapmayı düşünemeyecek yetenekte olduğu kabul
edilirdi.
Daha sonra, halama ve ağabeyime iyi geceler dileyerek
odama çekildim. Jem’in odasında dolaştığını duyduğumda,
bir kitabı neredeyse yarılamıştım. Onun, yatmaya
hazırlanırken çıkardığı gürültüleri o kadar iyi tanırdım ki,
kalkıp kapısını çaldım. “Niçin yatmıyorsun?” diye sordum.
“Ben biraz dışarı çıkacağım,” dedi. Pantolonunu
giyiyordu.
“Niçin? Saat neredeyse ona geliyor Jem.”
Saatin kaç olduğunu biliyordu. Ama yine de gidecekti.
“Öyleyse ben de geliyorum. Gelme desen bile geleceğim,
anladın mı?”
Jem, kavgayı göze almadan benden kurtulamayacağını
anlamıştı. Dövüşürsek, Alexandra halayı kızdırırdık. Onun
için gönülsüzce razı oldu.
Çabucak giyindim. Halanın ışığı sönünceye kadar
bekledik. Arka merdivenlerden ses çıkarmamaya çalışarak
indik. Mehtap yoktu.
“Dill de gelmek ister,” diye fısıldadım.
Jem sıkıntılı sıkıntılı, “Elbette,” dedi.
Evlerin arasındaki duvarın üstünden atladık. Bayan
Rachel’ın bahçesine girdik. Dill’in penceresine yaklaştık.
Dill, bıldırcın kafesi arasından göründü, kayboldu. Beş dakika
sonra tel kafesin kilidini açtı. Dışarı çıktı. Kaldırıma
varıncaya kadar bir şey sormadı. Eski bir izciydi. “Ne var?”
Jem, “İçimde bir sezgi var,” dedi. “Bir sezgi.”
Bayan Dubose’un artık kimsenin yaşamadığı evinin
önünden geçtik. Bütün kamelyaları otlar sarmıştı. Postanenin

köşesine kadar sekiz ev daha vardı.
Meydanın güneye bakan yanı tenhaydı. Umumi tuvaletin
önünde ışık yanıyordu. Adliye binasının geri kalan bölümü
karanlıktı. Meydanda büyük mağazalar vardı. İçlerinden
ölgün ışıklar yansıyordu.
Atticus avukatlığa başladığı yıllarda ofisi adliye
binasındaymış. Yıllar sonra, Maycomb Bankası’nın olduğu
binadaki daha sessiz bir ofise taşınmış. Meydanın köşesine
varınca, arabanın bankanın önünde park edilmiş olduğunu
gördük. Jem, “İçeride,” dedi.
Ama değildi. Atticus’un ofisine uzun bir koridordan
gidilirdi. Koridordan bakınca, ciddi harflerle yazılmış
AVUKAT ATTICUS FINCH levhasının, içeriden vuran ışıkla
parladığını görürdük. Şimdi karanlıktı.
Jem emin olmak için banka kapısına yaklaştı. Tokmağı
çevirdi. Kapı kilitliydi. “Hadi biraz daha gidelim,” dedi.
“Belki de Bay Underwood’dadır.
Bay Underwood bulunduğu yerde yalnız Maycomb
Tribune gazetesini çıkarmaz aynı zamanda orada yaşardı. Üst
kattaki penceresinden bakarak, adliyeyi ve hapishaneyi
ilgilendiren haberleri toplardı. Ofisi, meydanın kuzeybatı
köşesine bakardı. Oraya varmak için hapishanenin önünden
geçmemiz gerekiyordu.
Maycomb Hapishanesi, kasaba binaları içinde en çirkin,
buna karşılık insanda en çok saygı uyandıran yapıydı. Atticus,
binanın, kuzen Joshua St. Clair’in planını çizmeyi
isteyebileceği türden bir şey olduğunu söylerdi. Gerçekten
birinin düşlerinden çıkmaydı sanırım. Kare cepheli
dükkânlarla sivri çatılı evlerin meydana getirdiği
Maycomb’da, bir hücre eninde ve iki hücre yüksekliğinde bir
gotik mimari komedisiydi. Minicik burçların altındaki şaha

kalkmış payandalarla desteklenen demir parmaklıklı Victoria
tarzı pencereler bu komediyi tamamlıyordu. Tyndal’in
mağazasıyla Maycomb Tribune binasını birbirinden
ayırıyordu. Hapishane, Maycomb’un tek konuşma
konusuydu. Beğenmeyenler tarafından olmayacak şeylere
benzetilir, beğenenler kasabaya saygıdeğer bir hava
kazandırdığını ileri sürerler, yabancılar da içinin zencilerle
dolu olduğundan hiç kuşku duymazlardı.
Kaldırımda yürürken ileride bir ışığın yandığını gördük.
Jem, “Tuhaf,” dedi. “Hapishanenin dışında elektrik lambası
yoktur.”
Dill, “Kapının üstündeymiş gibi görünüyor,” dedi.
İkinci kat pencerelerinden birinin parmaklıkları arasından
bir elektrik kablosu uzanıyordu. Çıplak lambanın ışığında
Atticus, sırtını hapishanenin ön kapısına dayayarak bir
sandalyeye kurulmuştu. Başının üstünde dönen sineklere
aldırış etmeden gazetesini okuyordu.
Koşmak istedim. Jem beni yakaladı. “Yanına gitme,” dedi.
“Belki istemez. Sağ salim gördük. Artık eve dönebiliriz.
Nerede olduğunu anlamak istemiştim.”
Kestirme yoldan dönmek üzereydik ki Meridian yolundan
tozla kaplı dört arabanın tek sıra halinde ağır ağır geldiklerini
gördük. Meydanı dolaştılar, banka binasını geçtiler,
hapishanenin önünde durdular.
Arabalardan kimse inmedi. Atticus’un, başını
gazetesinden kaldırıp baktığını gördük. Sonra gazetesini ağır
ağır katladı. Kucağına bıraktı. Şapkasını geriye itti. Sanki bu
gelenleri bekliyormuş gibi bir hali vardı.
Jem, “Gelin,” diye fısıldadı. Meydanın karşı tarafına
geçtik. Bir mağazanın eşiğine girip karanlıkta bekledik. Jem
çevresine bakındı. “Daha yaklaşabiliriz,” dedi. Yaklaştık.

Adamlar birer ikişer arabalardan indiler. Atticus, olduğu
yerden kımıldamadı. Biraz sonra, kendisine yaklaşan
adamların ardında kayboldu. Onu göremez olduk. Biri,
“İçeride mi Bay Finch?” diye sordu.
Atticus’un, “İçeride,” diye cevap verdiğini duyduk.
“Uyuyor. Uyandırmayın.”
Babama itaat ederek, daha sonra bana iğrenç derecede
komik gelen bir şekilde fısıltıyla aralarında bir şeyler
konuştular.
Bir başkası, “Ne istediğimizi biliyorsunuz,” dedi.
“Kapının önünden çekilin Bay Finch.”
“Evine dön George,” dedi Atticus tatlı bir sesle. “Heck
Tate buralarda dolaşıyor.”
Bir başkası, “Tate’in canı cehenneme,” diye karşılık verdi.
“Heck’in işi başından aşkın. Buraya gelemez.”
“Sahi mi?”
“Elbette Bay Finch.”
“O zaman durum çok değişir, değil mi?” dedi. Babamın
sesi hiç değişmemişti.
Bir başka ses, “Değişir,” dedi. Sesin sahibi bir gölgeydi.
“Sahi öyle mi düşünüyorsunuz?” İki günden beri
Atticus’un bu soruyu ikinci kez sorduğuna tanık oluyordum.
İşlerin çok ciddileştiğini gösteriyordu bu. Duracak zaman
değildi. Jem’in elinden kurtuldum. Bütün hızımla Atticus’un
yanına koştum.
Jem bağırdı. Atılıp beni yakalamak istedi ama ondan daha
hızlıydım. Adamların arasından yolumu açarak Atticus’un
yanına geldim.
“Merhaba Atticus,” dedim.
Ona güzel bir sürpriz yaptığımı sanıyordum ama yüzüne
bakınca bütün keyfim kaçtı. Atticus’un gözlerinden korku

fışkırıyordu. Dill’le Jem’i görünce kendini tuttu.
Ortalığı pis bir içki kokusu kaplamıştı. Çevreme bakınca,
bu adamların yabancı olduklarını gördüm. Dün gece
gördüklerim değildi. Şaşırdım. Daha önce hiç görmediğim
insanların ortasına atılmıştım.
Atticus, sandalyesinden kalktı. Yaşlı bir adam gibi
hareketleri ağırdı. Gazetesini özenle, kırışıklıklarını
düzelterek sandalyenin üstüne bıraktı. Parmakları biraz
titriyordu.
“Eve dön Jem,” dedi. “Dill’i ve Scout’ı da götür.”
Atticus’un isteklerini hemen yerine getirmeye can atardık.
Ama duruşunda bir acayiplik vardı. Jem’in oradan
uzaklaşmaya hiç niyeti olmadığını anlamıştım.
Atticus, “Eve gidin dedim,” diye tekrarladı.
Jem başını salladı. Atticus, yumruğunu beline dayadı. Jem
de. Birbirlerine meydan okur gibi bakışırlarken, aralarında
hiçbir benzerliğin olmadığını gördüm: Jem, ipeksi kumral
saçlarını, oval yüzünü ve küçük kulaklarını annemizden
almıştı. Atticus’un kırlaşmaya yüz tutmuş siyah saçları, sert
hatlarıyla tuhaf bir karşıtlık yaratıyordu. Ama duruşlarında bir
benzerlik vardı yine de. Karşılıklı meydan okuyuşları onları
birbirine benzetmişti.
“Oğlum, eve dönün dedim.”
Jem başını sağa sola salladı.
Sakallı bir adam, “Ben onu eve yollarım,” dedi. Jem’i
kaba bir şekilde yakasından yakaladı. Şöyle bir silkti. Jem’in
neredeyse ayakları yerden kesilecekti.
Adama bir tekme savurarak, “Ona dokunma,” diye
atıldım. Acı içinde iki büklüm olduğunu görünce şaşırdım.
Bacağına vurmak istemiş, daha yukarılara isabet ettirmiştim.

“Tamam, oldu Scout,” diyerek Atticus elini omzuma
koydu. “Tekme atmak güzel bir şey değil,” dedi. Haklı
olduğumu anlatmaya kalkışınca, “Hayır...” diyerek beni
susturdu.
“Kimse Jem’e öyle dokunamaz,” dedim.
“Bay Finch, çocukları yollayın,” diye bağırdılar. “Size on
beş dakika veriyoruz.”
Bu garip topluluğun içinde Atticus, Jem’e sözünü
dinletmeye çalışıyordu. Jem, Atticus’un buyruklarına,
isteklerine, en son da, “Rica ederim Jem eve gidin,” diye
yalvarışına, inatla, “Gitmem, gitmeyeceğim,” diye karşılık
veriyordu.
Artık bıkmaya, yorulmaya başlamıştım. Ama Jem’in bazı
bildiklerinin olduğunu düşünüyordum. Çevreme bakındım.
Sıcak bir yaz gecesindeydik. Ama adamlar, boğazlarına kadar
düğmeli iş tulumları giymişlerdi. Kolları da yukarı
sıyrılmamıştı. Demek ki bunlar çok üşüyen, kolay kolay
ısınmayan kimselerdi. Bazılarında şapka bile vardı.
Kulaklarına kadar indirmişlerdi. Geç vakitlere kadar
dolaşmaya alışık olmadıkları anlaşılan asık suratlı, uykulu
gözlü kimselerdi. Bir kere daha, tanıdık bir yüz görür müyüm
acaba diye çevreme bakındım. Yarım dairenin tam ortasında
bir tane buldum.
“Merhaba Bay Cunningham.”
Sanırım adam beni duymamıştı.
“Merhaba Bay Cunningham. İşleriniz nasıl?”
Bay Cunningham’ın işlerinin ne olduğunu artık iyice
öğrenmiştim. Bir defasında Atticus uzun uzun anlatmıştı. İri
yarı adam, gözlerini kırpıştırdı. Başparmaklarını, iş
pantolonunun askılarına geçirdi. Rahatsız olmuş gibiydi.

Genzini temizledi. Başka yana baktı. Dostça yaklaşma planım
suya düşmüştü.
Bay Cunningham şapka giymemişti. Başının tepesi,
güneşten yanmış yüzüyle bir karşıtlık yaratıyordu. Bundan
çoğunlukla şapka giydiğini çıkardım.
Ağırlığını bir ayağından ötekine geçirdi. Kaba işçi
ayakkabıları giymişti.
“Beni tanımadınız mı Bay Cunningham? Ben Jean Louise
Finch’im. Bir defasında bana yabani ceviz getirmiştiniz,
hatırladınız mı?” Ümitsizliğe kapılmak üzereydim. Adam
bana aldırış etmiyordu.
“Walter’la aynı sınıftayız,” diye devam ettim. “Walter
sizin oğlunuz, değil mi? Değil mi efendim?”
Bay Cunningham belli belirsiz bir baş hareketiyle cevap
verecek kadar canlandı. Demek beni tanıyordu.
“Oğlunuz iyi çalışıyor. Çok iyi bir çocuk. Bir defasında
onu evimize yemeğe götürmüştük. Size söylemiştir herhalde.
Bir defasında da onu dövdüm. Ama çok önemsemedi.
Sonunda anlaştık. Kendisine selamımı götürün olur mu?”
Atticus başkalarıyla, sizin değil, onların ilgilendikleri
konulardan konuşmanın nezaket kuralı olduğunu söylemişti.
Bay Cunningham’ın durumundan oğluyla pek ilgilenmediği
anlaşılıyordu. Bunun için konuyu değiştirdim.
“İşler hiç iyi gitmiyor,” dedim. Yavaş yavaş dikkatlerinin
bana çevrildiğini fark ettim. Adamların hepsi bana
bakıyorlardı. Bazılarının ağızları yarı açıktı. Atticus, Jem’i
zorlamaktan vazgeçmişti. İkisi birlikte, Dill’in yanında
duruyorlardı. Büyülenmiş gibiydiler. Atticus’un ağzı da yarı
açıktı. Kendisinin kaba diye nitelendirdiği bir davranıştı bu.
Bakışlarımız karşılaştı. Atticus ağzını kapadı.

“Atticus, Bay Cunningham’a işlerin kötü gittiğinden söz
ediyordum. Ama siz, merak edilecek bir şey olmadığını, her
şeyin düzeleceğini söylemiştiniz...” Yavaş yavaş kendimi ne
kadar gülünç bir duruma soktuğumu anlamaya başlamıştım.
Saç diplerimin terlediğini hissediyordum. Bana
büyülenmiş gibi bakan bunca insandan başka her şeye
katlanabilirdim. Taş gibi hareketsiz ve sessizdiler.
“Sorun nedir?” diye sordum.
Atticus cevap vermedi. Çevreme, sonra Bay
Cunningham’ın yüzüne baktım. Onun yüzü de ötekiler gibi
anlamsızdı. Fakat garip bir davranışta bulundu. Eğildi. İki
omzumdan yakaladı.
“Walter’a selamını götüreceğim küçükhanımdedi.
Sonra doğruldu. Kocaman elini sallayarak, “Hadi
gidelim,” dedi. “Artık gidiyoruz çocuklar.”
Geldikleri gibi adamlar birer ikişer arabalarına bindiler.
Kapılar çarpıldı. Motorlar öksürdü. Gittiler.
Atticus’a döndüm. Binaya yaslanmış duruyordu. Yanına
gittim. Kolumu çekerek, bizim de evimize gidebileceğimizi
söyledi. Mendilini çıkardı. Yüzünü sildi. Burnunu gürültüyle
temizledi.
“Bay Finch?”
Yukarıdaki karanlık pencereden kadife gibi yumuşak bir
ses, “Gittiler mi?” diye sordu.
Atticus geriye çekilip yukarı baktı. “Gittiler,” diye cevap
verdi. “Bir parça uyu Tom. Artık seni rahatsız etmezler.”
Başka bir yönden, başka bir ses, “Haklısın Atticus,” dedi.
“Artık gelmezler. Bir şey olursa seni korumaya
hazırlanmıştım.”
Maycomb Tribune gazetesinin üst kat penceresinden
elinde bir çifte olan Bay Underwood uzanmıştı.

Vakit uyku saatimi geçmişti. Kendimi çok yorgun
hissediyordum. Sanki Atticus’la Bay Underwood biri
pencerede biri aşağıda bütün gece konuşacak gibiydiler.
Sonunda Atticus kapının üstündeki lambayı söndürdü.
Sandalyesini aldı.
“Sandalyenizi taşıyabilir miyim Bay Finch?” diye sordu
Dill. O zamana kadar Dill tek bir kelime etmemişti.
“Teşekkür ederim oğlum.”
Ofise doğru giderken, Dill’le Atticus ve Jem’in gerisinde
kaldık. Dill sandalyeyi yüklenmiş olduğundan pek hızlı
gidemiyordu. Atticus’la Jem ise arayı epeyce açmışlardı.
Atticus’un, sözünü dinleyip eve gitmedi diye Jem’i
azarladığını sanıyordum. Ama yanılmışım. Bir sokak
lambasının altından geçerken Atticus’un elini uzatıp Jem’in
başını okşadığını gördüm. Bu onun sevgi gösterisiydi.

On Altıncı Bölüm
Jem sesimi duydu. Aradaki kapıdan başını uzattı.
Yatağıma doğru gelirken, Atticus’un ışığı yandı. Işık
sönünceye kadar olduğumuz yerden kıpırdamadık. Atticus’un
yatağında döndüğünü duyduk. Hareketsiz kalıncaya kadar
bekledik.
Jem beni odasına götürdü. Yanma yatırdı. “Uyumaya
çalış,” dedi. “Yarından sonra her şey bitmiş olacak.”
Halayı uyandırmamak için eve sessizce girmiştik. Atticus,
arabayı uzakta durdurmuş, garaja iterek sokmuştu. Arka
kapıdan içeri girip, konuşmadan odalarımıza çıkmıştık. Çok
yorgundum. Gazetesini soğukkanlılıkla katlayan, şapkasını
geriye iten Atticus’un hayali, tenha bir sokakta yapayalnız
duran, gözlüklerini alnına iten Atticus biçimine dönüşünce
dalmak üzere olduğum uykudan uyandım. Gece olanları
bütün gerçekliğiyle hatırladım. Ağlamaya başladım. Jem bana
oldukça nazik davrandı. Bana ilk olarak artık neredeyse
dokuz yaşına girecek bir kızın böyle şeyler yapmaması
gerektiğini söylemedi.
Jem’den başka kimsenin iştahı yoktu. Tam üç yumurta
yedi. Atticus onu saklamaya çalıştığı bir hayranlıkla
izliyordu. Alexandra hala kahvesini yudumlarken, karşı
olduklarını, beğenmediği şeyleri birer birer ortaya döküyordu.

Geceleyin sokağa çıkan çocuklar ailelerinin yüz karasıydı.
Atticus, kendi yüz karalarından çok memnun olduğunu
söyledi. Hala, “Saçmalama,” dedi. “Bay Underwood
oradaydı.”
“Aslında onun için komik bir durum,” dedi Atticus. “O
zencilerden nefret eder.”
Calpurnia, Alexandra halanın fincanına tekrar kahve
koyarken, benim de kahve istediğimi anlatan bakışlarımı
görünce, “Henüz küçüksün,” dedi. “Büyüdüğün zaman.”
Mideme faydalı olacağını ileri sürdüm. “Pekâlâ,” dedi.
Büfeden bir bardak aldık. İçine bir çay kaşığı kahve koyup
ağzına kadar sıcak suyla doldurdu. Dilimi kahvenin içine
sokarken Calpurnia’ya teşekkür ettim. Halam uyarıcı
bakışlarıyla Atticus’a kaşlarını çatıyordu.
Calpurnia mutfağa dönünceye kadar bekledi. Sonra,
“Onların yanında bu şekilde konuşma,” dedi.
“Kimin yanında nasıl konuşmayayım?” diye sordu
Atticus.
“Calpurnia’nın önünde böyle konuşma. Bay
Underwood’un zencilerden nefret ettiğini söyledin ya.”
“Bunu Cal’ın bildiğinden kuşkum yok. Maycomb’da
bilmeyen yok ki.”
Bugünlerde, özellikle Alexandra halayla konuşurken,
babamda bir değişiklik olduğunu görüyordum. Sinirlendiğini
hiç belli etmiyor, içine atıyordu. “Masada söylenebilecek her
şey, Calpurnia’nın önünde de söylenebilir. Calpurnia bu aile
içindeki durumunu çok iyi bilir,” dedi.
“İyi yapmıyorsun Atticus. Onları yüreklendiriyor.
Aralarında nasıl konuştuklarını bilirsin. Maycomb’da olan her
şey, daha güneş batmadan onların mahallesine varır.”

Babam bıçağını bıraktı. “Konuşmalarını yasaklayan bir
yasa bilmiyorum, Onlara o kadar konuşacak konu vermezsek,
onlar da susarlar. Niçin kahveni içmiyorsun Scout?”
Kaşığımı kahvenin içine sokmuş oynuyordum. “Bay
Cunningham’ın bizim dostumuz olduğunu sanıyordum dedim.
“Siz dostumuz olduğunu söylemiştiniz.”
“Dostumuzdur elbet.”
“Ama dün akşam size zararı dokunacaktı.”
Atticus çatalını da bıçağın yanına bıraktı. Tabağını kenara
itti. “Bay Cunningham aslında iyi bir insandır,” dedi. “Yalnız
ötekilere uydu.”
Jem, “Uydu demeyin,” dedi. “Dün akşam oraya
gerektiğinde sizi öldürmek için gelmişti.”
“Belki bir parça canımı yakardı,” dedi Atticus kabullenir
görünerek. “Ama oğlum, büyüdüğün zaman insanları daha iyi
anlayacaksın. Kalabalık, ne olursa olsun insanlardan oluşur.
Bay Cunningham dün gece bir kalabalığın parçasıydı. Ama
insanlığını kaybetmemişti. Bütün küçük Güney kasabalarında,
bütün küçük kalabalıklar tek tek insanlardan oluşur,
biliyorsun. Sekiz yaşındaki küçük bir çocuk onların aklını
başına getirmedi mi? Demek ki hâlâ insan oldukları için,
insancıl yönlerinden yararlanarak sorunlar halledilebilir.
Hımmm... belki de çocuklardan oluşan bir polis gücümüz olsa
iyi olur... Dün akşam Bay Cunningham’a baba olduğunu
hatırlattınız, bir an kendini benim yerime koydu. Bu da yetti
zaten.”
Umarım Jem büyüdüğü zaman insanları daha iyi anlardı.
Ama ben anlamayacaktım. “Okula geldiği ilk gün, Walter’ın
son günü olacak,” dedim.
Atticus sert bir şekilde, “Ona dokunmayacaksın,” dedi.
“Ne olursa olsun, bu konu yüzünden ikinizin de kimseye kin

tutmanızı istemiyorum.”
Alexandra hala, “Görüyorsun ya,” dedi. “Bu gibi
sorunlardan neler çıkıyor. Söylememiştin deme.”
Atticus, böyle bir şeyi hiçbir zaman söylemeyeceğini
belirterek kalktı. “Daha yapılacak birçok iş var, özür dilerim,”
dedi. “Jem, bugün seni de Scout’ı da kasabada görmeyeyim
olur mu?”
Atticus henüz gitmişti ki Dill gürültüyle içeri daldı.
“Bütün kasaba bizden söz ediyor,” diye haykırdı. “Yüzlerce
kişiye nasıl karşı koyduğumuzu konuşuyorlar...”
Alexandra hala, Dill’i bakışlarıyla susturdu. “Yüzlerce
kişi değildi,” dedi. “Kimse kimseye karşı da koymadı. Sadece
birkaç sarhoş Cunningham gelmişti o kadar.”
Jem, “Hala,” dedi. “Dill böyledir işte.” Sonra arkasından
gelmemiz için işaret etti. Ön bahçeye çıkarken hala,
“Bahçeden bir yere ayrılmayın,” diye seslendi.
Sanki günlerden cumartesiydi. Eyaletin güney kesiminde
oturanlar ağır ama sürekli bir akın halinde evimizin önünden
geçip gittiler.
Bir araba dolusu kadın da geçti. Güneşten korunmak için
şapka giymişlerdi. Elbiselerinin kolları uzundu. Arabayı
sakallı bir adam sürüyordu.
Bay Dolphus Raymond atının üstünde sallanarak geçti...
Jem, “Sabahın sekizinde nasıl içki içerler bilmem,” diye
mırıldandı.
Bay X Billiups, öküzüne binmişti. Bize elini salladı. “Çok
komik adamdır,” dedi Jem. “X asıl adı, takma adı değil. Bir
keresinde mahkemeye işi düşmüş. Adını sormuşlar, X
Billiups olduğunu söylemiş... Kâtip hecelemesini istemiş. O
da X diye hecelemiş, yeniden sormuşlar. Bir daha X demiş. O
kadar çok üstelemişler ki o da sonunda bir kâğıdın üstüne X

yazmış, görsünler diye dört bir yana sallamış. Adının nasıl
konulduğunu, bu adı nereden aldığını sormuşlar, anne
babasının koyduğunu söylemiş.”
Maycomb önümüzden geçerken Jem, Dill’e kasabanın
tanınmış kişileri konusunda bilgi veriyordu. Bu sırada bir at
arabasının içinde yüzleri dikkati çekecek kadar asık kadınlı
erkekli bir topluluk belirdi. Yaz çiçekleriyle pırıl pırıl
parlayan Bayan Maudie Atkinson’ın bahçesine bakarlarken
Bayan Maudie de verandaya çıktı. Bayan Maudie’nin garip
bir duruşu vardı... Verandasında, bizim kendisini
göremeyeceğimiz kadar uzaktaydı. Ama duruş biçiminden,
içinde bulunduğu ruh halini kestirebiliyorduk; elleri
böğründe, omuzları bir parça düşük, başı bir yana eğik.
Gözlükleri güneşte parlıyordu. Yüzünde son derece suçlu bir
gülümseyiş olduğunu kestirebiliyorduk.
Arabanın sürücüsü atları yavaşlattı. Cırlak sesli bir kadın,
“Günahla gelen, karanlıkla gider,” diye bağırdı.
Bayan Maudie karşılık verdi. “Mutlu bir yürek, neşeli
olur!”
Araba birden hızlanarak gözden uzaklaştı. Bayan
Maudie’nin bahçesi bağnaz Baptistlerin niçin hoşuna
gitmiyordu bir türlü anlamıyordum. Oraya doğru yürüdük.
Jem, “Bu sabah mahkemeye gidecek misiniz efendim?”
diye sordu Bayan Maudie’ye.
“Gitmeyeceğim. Bu sabah mahkemeyle işim yok.”
Dill, “Seyretmeyecek misiniz?” diye sordu.
“Hayır. Zavallı bir insanın felaketini görmeye
katlanamam. Şuraya bakın. Sanki karnavala gidiyorlar...”
“Herkesin önünde yargılanmalı Bayan Maudie,” dedim.
“Yoksa doğru olmaz.”

“Biliyorum,” diye karşılık verdi. “Yine de gitmek zorunda
değilim, değil mi?”
Bayan Stephanie Crawford yanımıza geldi. Şapka ve
eldiven giymişti. “Şuraya bakın,” dedi. “Sanki William
Jennings Bryan nutuk verecek.”
Bayan Maudie, “Sen nereye gidiyorsun Stephanie?” diye
sordu.
“Çarşıya.”
Bayan Maudie, Bayan Stephanie’nin şapka ve eldivenle
çarşıya gittiğine ilk kez tanık olduğunu söyleyince Bayan
Stephanie, “Şey...” dedi. “Mahkemeye de şöyle bir göz atarım
belki.”
Bayan Maudie, Bayan Stephanie’nin bu dava konusunda
çok şey biliyora benzediğini, tanık olarak dinlenmesinin bile
beklendiğini söyledi.
Öğlene kadar bekledik. Atticus yemeğe geldi. Bütün bir
sabahı jüri üyelerini seçmekle geçirdiklerini anlattı. Yemekten
sonra Dill’i bekledik. Sonra hep birlikte yola koyulduk.
Kaçırılacak olay değildi. Araba park yeri tıklım tıklım
dolmuştu. Bütün ağaçların altına atlar, arabalar bırakılmıştı.
Adliye binasının önündeki meydanda piknik partisi var
gibiydi. Millet, gazetelerin, taşların üstüne oturmuş karnını
doyuruyordu. Meydanın uzak bir köşesinde, sardalye ve
kraker yiyip kola içen zenciler birikmişti. Bay Dolphus
Raymond da oradaydı.
Dill, “Jem,” dedi. “Baksana kesekâğıdından bir şey
içiyor.”
Bay Dolphus Raymond, Dill’in dediğini yapıyor gibiydi.
İri sarı kamış ağzının kenarından bir kesekâğıdının
derinliklerine iniyordu.

Dill, “Hiç böylesini görmemiştim,” diye mırıldandı.
“Kesekâğıdının içinde ne var?”
Jem kıkırdadı. “Onun içinde içi viski dolu bir kola şişesi
var,” dedi. “Hanımlardan utandığı için böyle yapıyor. Akşama
kadar içecek, göreceksin. Arada bir gidip, şişeyi yeniden
dolduracak.”
“Peki, niçin zencilerin yanında duruyor?”
“Hep onların yanında durur. Onları bizden daha çok
seviyor galiba. Kasaba sınırına yakın bir yerde oturur. Zenci
bir karısı ve bir yığın da melez çocuğu var. Görürsem
gösteririm.”
“Serseriye benzemiyor,” dedi Dill.
“Değildir. Geniş topraklara sahip. Ailesi de eski ve köklü
bir aile.”
“Peki niçin böyle yapıyor?”
Jem, “Canı öyle istiyor,” diye cevap verdi. “Düğün
gününde olanları hiç aklından çıkaramamış diyorlar...
Spender’ların kızlarıyla evlenecekmiş... Düğünden önce gelin
odasına çıkmış, beynine bir kurşun sıkmış.”
“Nedenini öğrendiler mi?”
Jem, “Hayır,” dedi. “Nedenini Bay Dolphus’tan başkası
bilmiyor.”
“Söylediklerine göre gelin, Bay Dolphus’un zenci bir
karısı olduğunu öğrenmiş. Bay Dolphus hem zenci karısını
hem de onu idare edebileceğini sanmış. O günden beri hep
sarhoş. Biliyor musun, çocuklarına karşı çok iyidir...”
“Melez çocuk ne demek Jem?” diye sordum.
“Yarı beyaz, yarı siyah. Sen de gördün çocukları Scout,
çok üzgünler.”
“Üzgünler mi, niçin?”

“Çünkü kimsenin yanında yerleri yok. Zencilerin yanına
gidemiyorlar, çünkü damarlarında beyaz kanı dolaşıyor,
beyazlar yanlarına almıyorlar, çünkü anneleri zenci. Böylece
arada kaldılar. Bir yere ait değiller. Bay Dolphus’un
çocuklarından ikisini Kuzey’e yolladığı söyleniyor. Kuzey’de
böyle şeylere pek aldırış etmiyorlar, işte bir tanesi.”
Zenci bir kadının elinden tutmuş küçük bir çocuk bize
doğru geliyordu. Bana tamamen zenci gibi geldi: İri burun
delikli, düzgün dişli, oldukça güzel, çikolata renginde bir
çocuktu. Bazen sevinç ve mutlulukla zıplıyor, zenci kadın
avcundaki eli sıkarak çocuğu durduruyordu.
Jem onlar geçinceye kadar bekledi, “işte küçüklerden biri
bu,” dedi.
“Nereden biliyorsun?” diye sordu Dill. “Bana zenci gibi
geldi.”
“Kim olduklarını bilmeyince pek ayırt edilemezler. Ama o
çocuğun yarısı zenci, yarısı beyaz.”
“Ama nereden biliyorsun?” diye sordum.
“Söyledim ya Scout. Kim olduklarını bilince iş
kolaylaşır.”
“Peki, bizim zenci olmadığımızı nereden biliyorsun?”
“Jack amca, doğrusunu hiç kimsenin bilemeyeceğini
söyledi. Ama bildiği kadarıyla Finch’lerde zenci kanı
yokmuş.”
Görünmez bir işaret, meydana yayılmış halkı yerlerinden
kaldırdı. Kâğıt, selofan parçaları ortalığa yayıldı. Çocuklar
annelerinin yanına koştular. Adliye binasının kapısında uzun
bir kuyruk oluştu. Meydanın uzak köşesindeki zenciler ve
Bay Dolphus doğruldular. Üstlerini başlarını silkelediler.
Aralarında pek az çocuk ve kadın vardı. Beyaz ailelerin
arkasında sabırla beklediler.

Dill, “Hadi girelim,” dedi.
“Hepsi girene kadar bekleyelim,” dedi Jem. “Atticus bizi
görürse olmaz.”
Maycomb’un mahkeme salonu bir bakıma Arlington’ı
azıcık hatırlatıyordu. Güney çatısını tutan beton sütunlar,
taşıdıkları hafif ağırlığa göre fazla iriydiler. Sütunlar, 1856’da
yanan asıl adliye binasından artakalanlardı. Sütunların
çevresine yenisi yapılmıştı. Güney yanı ise ilk Victoria
dönemi stilindeydi. Öbür yandansa Grek sütunları içinde
güvenilemeyecek kadar paslı bir saatin bulunduğu büyük bir
on dokuzuncu yüzyıl saat kulesiyle bitişikti.
İkinci kattaki mahkeme salonuna gitmek için bir sürü
küçük odanın önünden geçmek gerekiyordu. Vergi müşaviri,
vergi tahsildarı, eyalet hukuk müşaviri gibi kimselerin ofisleri
buradaydı. Gündüz bile ışık yakmak gerekiyordu. Kaba
döşeme tahtalarının üstünde hep kalın bir toz tabakası olurdu.
Ofislerin sahipleri, bu çevrenin adamlarıydılar. Küçük, soluk
yüzlü kimselerdi. Ömürlerinde güneş, rüzgâr görmemiş
gibiydiler.
Kalabalık olacağını biliyorduk ama bu kadarını aklımıza
getirmemiştik. Jem’le Dill’den ayrı düştüm. Jem’in gelip beni
alacağını bildiğimden merdivenlerin yakınında duvarın
kenarında durdum. Kendimi Tembeller Kulübü’nün ortasında
buldum. Olabildiğince onlardan korunmaya çalıştım. Bunlar,
beyaz gömlekli, haki pantolonlu, hayatlarını hiçbir şey
yapmadan geçiren yaşlılardı. Adliye binasındaki işlerle
yakından ilgilenirlerdi. Atticus onların bir avukat kadar iyi
hukuk bilgileri olduğunu söylemişti. Normal olarak, bu
adamlar, adliye binasındaki mahkemelerin tek seyircisi ve
dinleyicisiydiler. Bugünkü konuşmalarında daha önemli bir
hava vardı. Babamdan söz ediyorlardı.

Biri, “Ne yaptığını biliyor mu acaba?” dedi.
Biri de, “Ben olsam böyle konuşmam,” diye atıldı.
“Atticus Finch çok okuyan, okuduğunu da sindiren bir
insandır.”
Bir başkası, “Sana bir şey söyleyeyim mi Billy?” dedi.
“Bu zenciyi savunsun diye mahkeme yönetimi onu seçti.”
“Evet ama Atticus ciddi ciddi savunma yapmak istiyor,
işte bu, benim hoşuma gitmiyor.”
İşte konuya bambaşka bir anlam kazandıran şeylerdi
bunlar. Atticus, istese de istemese de bu davayı üzerine almak
zorundaydı demek. Bundan bize hiç söz etmemiş olmasını
garip buldum... Onu ve kendimizi savunurken bundan bir
hayli yararlanabilirdik. Bu davayı üstüne almak zorundaydı.
Bu yüzden de elinden başka türlü davranmak gelmezdi. Ama
bu başkalarının davranışlarına bir anlam veriyor muydu?
Mahkeme davayı Atticus’a vermişti. Atticus o adamı
savunacaktı. İşte bundan hoşlanmıyorlardı. Niçin
hoşlanmadıklarına aklım ermedi. Karışık bir işti.
Beyazların içeri girmesini bekleyen zenciler gelmeye
başlamışlardı. Tembeller Kulübü’nden biri, “Durun!” diye
bastonunu kaldırarak seslendi. “Bir dakika bekletin şunları.”
Kulüp üyeleri, merdivenleri ağır ağır çıkarlarken beni
arayan Jem ve Dill’le buluştuk. Onları sıkıştırarak
yanlarından geçtiler. Jem, “Scout gel, bir tek oturacak yer
yok. Ayakta duracağız,” diye bağırdı.
Ayakta duracak yerin çoğunu da yaşlılar almıştı. Şansımız
yaver gitmemişti. Bu da benim suçumdu. Duvar kenarına
sıkıştık.
“İçeri giremiyor musunuz?”
Peder Sykes, siyah şapkası elinde yukarıki balkondan
eğilmiş sesleniyordu.

Jem, “Merhaba peder,” dedi. “Scout yüzünden yer
bulamadık.”
“Durun bakalım, belki bir şeyler yapabiliriz.”
Aradan beş dakika geçmemişti. Peder Sykes yanımıza
geldi. “Aşağıda bir tek boş yer yok,” dedi. “Benimle
yukarıdaki balkona gelseniz doğru olur mu acaba?”
Jem, “A, elbet,” diye cevap verdi. Sevinç ve mutlulukla
pederin peşine takılıp üst balkona çıktık. Kapıda durduk.
Peder içeri girdi. Sonra gelip bizi aldı. En ön sıradaki dört
zenci yerlerini bize verdiler.
İkinci kat verandalarını hatırlatan zencilere ait üst balkon
mahkeme salonunun üç duvarını çevreliyordu. Oradan her
şeyi kolaylıkla görebiliyorduk.
Jüri üyeleri, sol yana, büyük pencerelerin altına
oturmuşlardı. Güneşten yanmış, uzun boylu kişilerdi. Hemen
hepsi de çiftçiye benziyorlardı. Ama bu çok doğaldı. Çünkü
şehirlilerden çok az jüri üyesi seçilirdi. Jüri üyelerinin birkaçı
Cunningham’lardandı sanırım. Dimdik ve dikkat kesilmiş bir
biçimde oturuyorlardı.
Savcı, Atticus ve Tom Robinson arkaları bize dönük
olarak masada oturuyorlardı.
Dinleyicileri mahkeme heyetinden ayıran demir
parmaklığın gerisinde tanıklar üzeri deri kaplı taburelere
oturmuşlardı. Onların da arkası bize dönüktü.
Yargıç Taylor kürsüsündeydi. Uykulu bir köpekbalığına
benziyordu. Zabıt kâtibi kürsünün önünde oturmuş durmadan
bir şeyler yazıyordu. Yargıç Taylor beyaz saçlı, kırmızı
suratlı, sevimli bir adamdı. Kurumunu insanı dehşete düşüren
bir umursamazlıkla yönetirdi. Bazen ayaklarını kaldırıp
kürsüye dayar, tırnaklarını çakısıyla temizlerdi. Özellikle,
yemekten sonra uzun süren sorgu sual sırasında insana

uyukladığı sanısını verirdi. Bir avukat bir keresinde sırf
yargıcı uyandırmak için bir kucak kitabı yere atınca bu sanım
tamamen yok olmuştu. Çünkü Yargıç Taylor, gözlerini
açmadan, “Bay Whitley,” demişti. “Bu davranışınızı bir kez
daha tekrarlarsanız, sizi yüz dolar para cezasına çarptırırım.”
Hukuk konularında çok bilgili ve deneyimli bir kimseydi.
Gevşek gibi görünmesine karşın önünde bakılan davalara
dikkat eder, ince eler, sık dokurdu. Yargıç Taylor’ın ilgi çekici
bir yanı vardı. Yargılama sırasında sigara içilmesine izin
verirdi. Ama kendisi içmezdi. Arada sırada, onun dudakları
arasına bir sigara sıkıştırdığını, bunu çiğnediğini görürdük.
Sigara yavaş yavaş ağzına girer, görünmez olurdu. Bir
keresinde Atticus’a Yargıç Taylor’ın karısının, yargıcın
öpücüğüne nasıl katlandığını sordum. O kadar çok
öpüşmedikleri cevabını aldım.
Tanıkların dinlendiği kürsü, Yargıç Taylor’ın sağındaydı.
Biz yerlerimize yerleştiğimizde Bay Heck Tate kürsüye
çıkmıştı bile.

On Yedinci Bölüm
“Jem,” dedim. “Şurada oturanlar Ewell’lar mı?”
Jem, “Sus,” dedi. “Bay Heck Tate tanıklık edecek.” Bay
Tate, tanıklık edeceği için üniformasını çıkarmıştı. Basit bir iş
elbisesi giymişti. Bu haliyle herhangi bir insandan farkı
kalmamıştı. Uzun çizmeleri, deri ceketi ve kurşun dolu
kemeri yoktu. O anda artık beni korkutan insan olma
özelliğini yitirmişti. Tanık sandalyesinde, öne doğru eğik bir
durumda oturuyordu. Ellerini, dizlerinin arasına sıkıştırmıştı.
Dikkatle savcıyı dinliyordu.
Savcı Bay Gilmer, çevremizde tanınan biri değildi.
Kendisi Abbottsville’dendi. Onu yalnız mahkeme sırasında
görürdük. O da pek sık olmazdı. Çünkü ben ve Jem,
mahkemeye karşı fazla ilgi duymazdık. Saçları dökülmüş,
sakin yüzlü, kırk ila altmış yaşları arasında bir adamdı. Sırtı
bize dönük olmasına karşılık, gözlerinden birinin şehla
olduğunu ve bundan yararlandığını biliyorduk. Bazen birine
bakıyor gibi görünmesine karşılık gerçekte bambaşka bir
yöne bakar, böylece jüri ile tanıkları şaşkına çevirmesini
becerirdi. Jüri üyeleri kendilerinin sıkı bir biçimde
gözlendiklerini sanır, dikkat kesilir, tanıklar aynı duyguya
kapılıp tedirginleşirlerdi.
Bay Gilmer, “Kendi kelimelerinizle Bay Tate,” dedi.

Bay Tate gözlüklerini düzelterek, “Pekâlâ,” diye
konuşmaya başladı. Lafı dizlerine anlatıyor gibiydi.
“Çağırdıkları zaman...”
“Jüriye anlatır mısınız Bay Tate? Tamam. Teşekkür
ederim. Sizi o gece kim çağırdı?”
“Hangi gece efendim?”
“Kasım ayının yirmi birinci gecesi.”
“Eve gitmek için ofisten çıkıyordum ki Bay Ewell geldi.
Çok heyecanlıydı. Hemen evine gelmemi, kızına bir zencinin
tecavüz ettiğini söyledi.”
“Gittiniz mi?”
“Elbette. Arabaya atladım. Son hızla gittim.”
“Ne gördünüz?”
“Kızını ön odada, yerde yatarken buldum. Perişan bir
durumdaydı. Onu kolundan tutup ayağa kaldırdım. Bir köşede
duran kovada elini yüzünü yıkadı. Kendine geldiğini söyledi.
Kendisini kimin bu duruma getirdiğini sordum. Tom
Robinson dedi...”
Dikkatini tırnaklarına vermiş gibi görünen Yargıç Taylor
bir itiraz bekliyormuş gibi birden başını kaldırdı. Fakat
Atticus hiç sesini çıkarmadı.
“Kendisini Tom’un mu dövdüğünü sordum. Evet dedi.
Kendisinden istifade edip etmediğini sordum. Ettiğini söyledi.
Bunun üstüne Tom Robinson’ın evine gittim. Tom’u alıp
getirdim. Kızla yüzleştirdim. Kız, kendisine tecavüz edenin
Tom olduğunda ısrar edince, Tom’u hapse attım. Hepsi bu
kadar.”
Bay Gilmer, “Teşekkür ederim,” dedi.
Yargıç Taylor, “Bir şey soracak mısın Atticus?” diye
sordu.

Babam, “Evet,” dedi. Masasında oturuyordu. Sandalyesini
bir yana yaslamıştı. Bacak bacak üstüne atmıştı. Kolu da
sandalyesinin arkasındaydı.
“Bir doktor çağırttınız mı şerif? Bir doktor çağıran oldu
mu?”
Bay Tate, “Hayır efendim,” diye cevap verdi.
“Doktor çağırmadınız mı?”
Bay Tate, “Hayır, çağırmadık efendim,” diye yineledi.
“Niçin çağırmadınız?” Atticus’un sesi kızgındı.
“Nedenini söyleyebilirim. Gerek yoktu. Bay Finch, kız
feci bir durumdaydı. Bir şeylerin olduğu apaçıktı.”
“Ama doktor çağırmadınız değil mi? Siz oradayken
doktor çağıran, getiren ya da kızı doktora götüren oldu mu?”
“Hayır efendim...”
Yargıç Taylor araya girdi. “Soruya üç kez cevap verdi
Atticus. Doktor çağırmamış.”
Atticus, “Sadece emin olmak istedim sayın yargıç,” dedi.
Yargıç gülümsedi.
Jem’in balkon parmaklığının üstünde duran eli kasıldı.
Birden derin bir nefes aldı. Aşağı baktım. Jem’in bu biçimde
davranmasını gerektirecek dramatik bir şey göremedim. Dill
sessizce oturuyordu. Yanındaki Peder Sykes da öyle. “Ne
var?” diye fısıldadım. Sert bir, “Şişt,” cevabı aldım.
Atticus, “Şerif,” diyordu. “Kızın perişan bir durumda
olduğunu söylediniz. Ne bakımdan perişan bir durumdaydı?”
“Şey...”
“Yalnız yaralarının nerelerde olduğunu say Heck.”
“Bir kere başına vurulmuştu. Kollarında da morluklar
vardı. Olay yarım saat önce olmuş...”
“Nereden biliyorsun?..”

“Affedersiniz,” dedi Bay Heck. Gülümsedi. “Kendileri
söylediler. Her neyse, oraya vardığımda kızın her yanı yara
bere içindeydi. Gözü de morarıyordu.”
“Hangi gözü?”
Bay Tate gözlerini kırpıştırdı. Saçlarını sıvazladı. Alçak
bir sesle, “Bakayım,” dedi, sonra soruyu çok çocukça bulmuş
gibi Atticus’a baktı.
Atticus, “Hatırlayamıyor musun?” diye sordu.
Bay Tate sanki karşısında biri duruyormuş gibi parmağını
uzatarak, “Sol gözü,” diye işaret etti.
Atticus, “Bir dakika şerif,” dedi, “Seninle karşı karşıya
dururkenki sol gözü mü, yoksa seninle aynı istikamete
bakarkenki sol gözü mü?”
Bay Tate, “A, evet,” dedi. “O zaman sağ gözü olur. Sağ
gözüydü Bay Finch, şimdi hatırladım. Yüzünün bir yanına
feci bir tokat yemişti...”
Bay Tate tekrar gözlerini kırpıştırdı. Sanki birdenbire her
şeyi daha açık, daha geniş bir açıdan anlamış gibiydi. Sonra
başını çevirdi. Tom Robinson’a baktı. İçgüdüsel olarak Tom
Robinson da başını kaldırdı.
Atticus ayağa kalktı. “Şerif, lütfen söylediklerinizi
yineleyin,” dedi.
“Sağ gözüydü dedim.”
“Hayır...”
Atticus kâtibin yanına gitti. Tutanağa doğru eğildi. Kâtip
yazmayı keserek, “Bay Finch,” diye okudu. “Kızın yüzünün
bir yanına vurulmuştu.”
Atticus, “Hangi yanı Heck, bir daha söyle?” dedi.
“Sağ yanı Bay Finch. Daha başka yaraları da vardı.
Dinlemek istemez misiniz?”

Atticus başka sorular hazırlıyor gibiydi. Ama, “Evet,”
diyerek düşüncesini değiştirdi. “Başka ne yaraları vardı?”
“Kolları yaralıydı. Bana boynunu da gösterdi. Parmak
izleri çok belirgindi.”
“Boynunun çevresinde mi? Arkasında mı?”
“Her yanında Bay Finch.”
“Her yanda olduğuna emin misin?”
“Evet efendim. Küçük bir boynu vardı. Herkes iki...”
“Lütfen soruya, evet veya hayır diye cevap verin şerif,”
dedi Atticus. Bay Tate sustu.
Atticus yerine oturdu. Savcıya başını salladı.
Savcı, yargıca işaret etti. Yargıç Bay Tate’e baktı. Bay
Tate yerinden kalktı. Tanık kürsüsünden indi.
Altımızda başlar döndü. Ayaklar yere süründü. Bebekler
omuzlara kaldırıldı. Birçok çocuk salondan dışarı çıkarıldı.
Arkamızda zenciler kendi aralarında fısıldaşıyorlardı. Dill,
Peder Sykes’a olanları sordu. Peder bilmediğini söyledi.
Buraya kadar her şey son derece sıkıcıydı: Hiç kimse
kükrememiş, taraflar arasında sert tartışmalar olmamıştı.
Herkes düş kırıklığına uğradı sanırım. Atticus işini sakince
görüyordu. Dalgalı denizleri yatıştırmak konusundaki bitmez
enerjisiyle, bir tecavüz davasını, kuru bir vaaz durumuna
indirmeyi becermişti. Kafamdaki içki ve ahır kokan asık
suratlı insanların, “Çocukları gönderin Bay Finch,” diyen
boğuk, genizden gelen sesin ürküntüsü çoktan yok olmuştu.
Karabasanımız gün ışığıyla sona ermişti. Her şey yoluna
girmişti.
Jem’den başka bütün dinleyiciler, Yargıç Taylor kadar
rahat ve sakindi. Yargıç Taylor’ın dudakları bilinçli bir yarım
gülümsemeyle kıvrılmıştı. Gözler çevrede sevinç ve
mutlulukla dolaşıyordu.

“Bob Ewell!”
Kâtibin salonda yankılar çıkartan sesine cevap olarak ufak
tefek, sineksıklet bir adam yerinden kalktı. Tanık kürsüsüne
yürüdü. Yemin etmek için dönünce yüzünün de boynu kadar
kırmızı olduğunu gördük. Yeni yıkandığı belli olan bir tutam
saç alnından tepeye doğru dikilmişti. İnce, sivri ve yağlı bir
burnu vardı. Çene denebilecek bir çenesi yoktu. Kırış kırış
olmuş boynuyla karışmıştı sanki.
“Tanrım, yardımcım ol!” diye horoz gibi öttü.
Maycomb büyüklüğündeki her kasabanın Ewell’lar gibi
aileleri vardı. Hiçbir ekonomik değişiklik, onların düzenlerini
bozmaz... Ewell’lar gibileri, kasabanın bolluk zamanında da
darlık zamanında da normal yaşamlarına devam ederler.
Hiçbir okul müdürü onların çocuklarını okulda tutamaz.
Hiçbir sağlık memuru, onları, çevrelerinin ve yaşayışlarının
verdiği hastalıklardan, mikroplardan ve doğuştan olan
sakatlıklardan koruyamaz.
Maycomb’un Ewell’ları bir zamanlar bir zenciye ait olan
bir kulübede oturuyorlardı. Kulübe, kasabanın çöplerinin
döküldüğü yerdeydi. Kulübenin tahta duvarları, paslı demir
parçalarıyla sağlamlaştırılmıştı. Damı düzleştirilmiş teneke
kutularla kaplıydı. Yalnız genel görünüşüyle orijinal
denebilirdi. Küçük bir hole açılan dört odası vardı.
Pencereleri, duvardaki deliklerdi. Yazın, Maycomb’un kabul
etmediği böceklerden, sineklerden korunmak için çuval
parçalarıyla kapatılırdı.
Burada kaç çocuğun bulunduğunu kimse kestiremezdi.
Bazıları altı, bazıları dokuz olduğunu söylüyordu... Kulübenin
önünden geçerken daima pencerede kirli bir çocuk yüzü
görülürdü. Ewell’ların kulübesinin önünden yalnızca kilisenin
sepetlerini dağıtmak ve belediye başkanının isteği üzerine

Noel çamı satın almak için zenci mahallesine gittiğimiz
zaman geçerdik.
Atticus, belediye başkanının isteğini yerine getirdiği
geçen Noel’de bizi de yanına almıştı. Anayoldan, Ewell’ların
beş yüz metre kadar gerisine, küçük zenci mahallesine kadar
toprak bir yol uzanır. Anayola geri geri giderek çıkmak ya da
toprak yolu olduğu gibi katedip geri dönmek gerekir. Çoğu
zenci kulübelerinin bahçeleri düzenlidir, bacalarından
yükselen soluk mavi duman ve içeride yanan ocakların
ateşiyle rahat, sıcak bir hali vardır. Çevrede nefis kokular
duyulur: Tavuk, tereyağı kokusu burun deliklerinizi titretir.
Bu kokular Ewell’ların evinin önünden geçerken yok olur.
Tanık kürsüsünde duran adamı en yakın komşusundan
üstün kılan şey, iyi bir sabunla iyice ovulduğunda altından
rengi çıkacak olan beyaz derisiydi.
Bay Gilmer, “Bay Bob Ewell mısınız?” diye sordu.
Tanık, “Evet efendim,” dedi.
Bay Gilmer’ın sırtı dikleşir gibi oldu. Ona acıdım. Belki
şimdi bir şeyi daha iyi açıklayabilirim. Avukatların
çocuklarının babalarını mahkemede hararetli bir tartışma
sırasında gördüklerinde yanlış bir inanışa saplandıklarını
duymuştum. Karşı tarafın, babalarının düşmanı olduğunu
sanırlar, işkence içinde kıvranırlar, ilk celseden sonra onları
kol kola dışarı çıkarken görünce de hayretler içinde kalırlardı.
Bu, benimle Jem için söz konusu değildi. Babamızın bir
davayı kaybettiğini gördüğümüzde hiç kimseye düşman
olmazdık. Bu konuda herhangi bir hatıram olmamasına şimdi
üzülüyorum. Hayatımda Atticus’un bir sağır ya da tanıktan
başka hiç kimseyle bağırarak konuştuğuna şahit olmadım.
Atticus gibi, Bay Gilmer da üzerine düşen görevi yerine

getiriyordu, o kadar. Hem Bay Ewell, Bay Gilmer’ın
tanığıydı. Ona karşı kaba davranmasına neden yoktu.
İkinci soru, “Mayella Ewell’ın babası mısınız?” oldu.
“Değilsem bile artık elimden bir şey gelmez. Çünkü
annesi çoktan öldü.”
Yargıç Taylor, kıpırdandı. Döner sandalyesinde ağır ağır
tanığa doğru döndü. Onu iyice süzdü. Aşağıdaki dinleyicileri
susturan bir ses tonuyla, “Mayella Ewell’ın babası sen
misin?” diye sordu.
“Evet efendim.”
Yargıç Taylor, iyi niyetini belirtmeye çalışan bir tavırla,
“İlk kez mahkemeye çıkıyorsun galiba?” diye sözünü
sürdürdü. “Seni burada ilk kez görüyorum. Haberin olsun.
Ben bu koltukta oturduğum sürece hiçbir soruya karşılık,
çirkin imalarda bulunan cevaplar verilmeyecektir. Anlaşıldı
mı?”
Bay Ewell başını salladı. Ama anladığını sanmıyorum.
Yargıç Taylor içini çekti. “Siz devam edebilirsiniz Bay
Gilmer,” dedi.
“Teşekkür ederim efendim. Bay Ewell, kendi
kelimelerinizle kasım ayının yirmi birinci günü olanları
anlatır mısınız lütfen?”
Jem gülümsedi... Alnındaki saçı geriye itti. Kendi
kelimelerinizle deyimi Bay Gilmer’ın hep kullandığı bir
sözdü. Bay Gilmer’ın tanığın bildiklerini kimin kelimeleriyle
anlatmasından korktuğunu hep merak ederdik.
“Şey, kasım ayının yirmi birinci günü, bir çuval yakacakla
ormandan dönüyordum. Mayella’nın bir dişi domuz gibi
haykırdığını duydum...”
Yargıç Taylor burada tanığa sert bir bakışla baktı. Önce
karışacak gibi oldu, sonra vazgeçti.

“Saat kaç sıralarında Bay Ewell?”
“Güneş batmadan önceydi. Ne diyordum. Mayella, İsa’yı
yerinden...” İkinci sert bir bakış Bay Ewell’ı susturdu.
“Devam edin. Mayella bağırıyor muydu?” diye sordu Bay
Gilmer.
Bay Ewell, şaşkın bakışlarla Bay Gilmer’a bakıyordu.
“Evet Mayella öyle bağırıyordu ki, sırtımdaki yükü fırlatıp
bütün hızımla koştum. Parmaklıklara çarpmışım. Bu kez
pencereye atıldım ve...” Bay Ewell’ın yüzü kıpkırmızı oldu.
Ayağa kalktı. Tom Robinson’ı gösterdi. “Bu zenciyi
Mayella’mın üstünde çiftleşirken gördüm!”
Yargıç Taylor’ın baktığı davalar o kadar sakin ve güzel
geçerdi ki, tokmağını kullandığına çok az tanık olurduk. Bu
kez tam üç beş dakika önündeki kürsüye vurmak zorunda
kaldı. Atticus ayaktaydı. Eğilmiş yargıca bir şeyler
söylüyordu. Eyaletin bir numaralı memuru olması sıfatıyla
Bay Heck Tate kalabalığı yatıştırmaya çalışıyordu.
Arkamızdaki zencilerden bastırmaya çalıştıkları öfkeli bir
uğultu yükseldi.
Peder Sykes bana ve Dill’e doğru eğildi. “Bay Jem,” dedi.
“Bayan Jean Louise’yi eve götürseniz iyi olur. Bay Jem
duydunuz mu?”
Jem, başını çevirdi. “Scout, hadi eve dön,” dedi. “Dill, sen
Jean Louise’le eve git.”
Atticus’un öğütlerini düşünerek, “Beni eve sen götür,”
dedim.
Jem, öfkeyle yüzüme baktı. Sonra Peder Sykes’a, “Merak
etmeyin peder,” dedi. “Hiçbir şey anlamıyor.”
Çok kötü kırılmıştım. “Pekâlâ anlıyorum,” diye karşı
çıktım. “Senin anladığın her şeyi anlayabilirim.”

“Of, sus! Bir şey anlamadı peder. Daha dokuz yaşında bile
değil.”
Peder Sykes’ın kara gözleri kuşkuluydu. “Bay Finch’in
burada olduğunuzdan haberi var mı?” diye sordu. “Burası ne
sizin için ne de Bayan Jean Louise için uygun bir yer.”
Jem, “Çok uzaktayız. Buradan bizi göremez. Merak
etmeyin siz peder,” dedi.
Jem’in kazanacağını biliyordum. Çünkü artık onu buradan
kimseler uzaklaştıramazdı. Dill’le ben de emniyetteydik ama
Atticus bakarsa bizi pekâlâ görebilirdi.
Yargıç Taylor tokmağını vurmayı sürdürüyordu. Tanık,
sandalyesinde sessiz sakin oturuyordu. Bir tek cümleyle,
eğlenmeye, vakit geçirmeye gelen kalabalığı öfkeli, sinirli bir
duruma getirmeyi becermişti. Şimdi salondan çıt çıkmıyordu.
Yargıç Taylor sandalyesine yaslandı. Birdenbire yorgun
düşmüş gibiydi. Artık daha yaşlı gösteriyordu. Atticus’un
söylediğini düşündüm. Yargıç Taylor’la karısı sık sık
öpüşmezlerdi. Yargıç Taylor yetmiş yaşlarında olmalıydı.
Yargıç Taylor, “Salonun boşaltılması, hiç olmazsa
kadınlarla çocukların dışarı çıkarılması önerildi,” dedi. “Ben
de şimdilik bu öneriyi reddettim. İnsanlar, genellikle görmek
istedikleri şeyi görür, duymak istediklerini duyarlar. Buna
çocuklarını da ortak etmeye hakları vardır. Yalnız şunu
bilmenizi isterim: Gördüğünüz ya da duyduğunuzu sakince
karşılamazsanız salonu boşalttırmak zorunda kalacağım. Bay
Ewell, lütfen mümkünse daha terbiyeli bir dil kullanmanızı
rica edeceğim. Devam edin Bay Gilmer.”
Bay Ewell, bana sağır dilsiz birini hatırlattı. Yargıç
Taylor’ın kendisine söylediklerini duymadığından emindim.
Dudakları yargıcın kelimelerini yinelemişti, ama yüzünde
inatçı bir ciddiyet belirmişti. Fakat bununla Yargıç Taylor’ı

kandıramazdı. Bay Ewell, tanık kürsüsünde oturduğu sürece
Yargıç Taylor, bakışlarını yüzünden ayırmadı. Sanki bir yanlış
yapmasını bekliyordu.
Bay Gilmer’la Atticus bakıştılar. Atticus yumrukları
çenesine dayalı bir vaziyette oturuyordu. Yüzünü
göremiyorduk... Bay Gilmer’ın bakışları yalvarıyor gibiydi.
Yargıç Taylor’ın bir sorusuyla kendine geldi. “Bay Ewell,
davalının, kızınızla cinsel ilişkide bulunduğunu mu
gördünüz?”
“Evet efendim.”
“Pencere yerden ne kadar yüksekliktedir?”
“Aşağı yukarı bir metre.”
“Odayı iyice görebildiniz mi?”
“Evet efendim.”
“İçerisi nasıldı?”
“Sanki kavga edilmiş gibi karmakarışıktı.”
“Davalıyı görünce ne yaptınız?”
“İçeri girmek için kapıya koştum. Fakat o benden önce
dışarı çıktı. Koşa koşa kaçtı. Kim olduğunu görmüştüm.
Mayella’yı o kadar merak etmiştim ki, adamın peşinden
gidemedim. Eve girdim. Mayella yerde yatıyordu. Bağıra
bağıra...”
“Sonra ne yaptınız?”
“Hemen Tate’e koştum. Her şeyi görmüştüm. Adamın
kim olduğunu biliyordum. Zenci mahallesinde oturan, her gün
evimizin önünden geçen bir zenciydi. Sayın yargıç, ben on
beş yıldır evimin çevresine yerleşen bu zencileri oradan
atması için Eyalet’e ricada bulunurum...”
Bay Gilmer alelacele, “Teşekkür ederim,” dedi.
Tanık, kürsüden hızla inerken, soru sormak için kalkan
Atticus’a çarptı. Yargıç, dinleyicilerin gülüşmelerine tepki

vermedi. Atticus nezaketle, “Bir dakika efendim,” dedi. “Size
bir iki soru sorabilir miyim?”
Bay Ewell, tanık kürsüsüne geri döndü. Oturdu, Atticus’a
küstah bir ifadeyle baktı.
Atticus, “Bay Ewell,” diye başladı. “O gece herkes bir
hayli korkmuş. Baktım, eve koştuğunuzu, pencereye
koştuğunuzu, içeri koştuğunuzu, Bay Tate’e koştuğunuzu
söylediniz. Bütün bu koşuşturmalar sırasında hiç, bir doktora
koştuğunuz oldu mu?”
“Gerek yoktu. Olanları görmüştüm.”
Atticus, “Anlayamadığım bir şey var,” dedi. “Mayella’nın
durumuyla ilgilenmediniz mi?”
“Elbette ilgilendim. Kim olduğunu görmüştüm.”
“Sağlık durumuyla demek istedim. Yaralarının tıbbi bir
müdahaleyi gerektirdiğini düşünmediniz mi?”
“Ne?”
“Mayella’yı hemen bir doktorun görmesi gerektiğini
düşünmediniz mi?”
Tanık böyle bir şey düşünmemişti. Hayatında evindeki hiç
kimse için doktor çağırdığını hatırlamıyordu. Doktor
çağırmak en az beş dolara mal olurdu. “Hepsi bu kadar mı?”
Atticus, “Hayır,” dedi. “Bay Ewell, şerifin tanıklığını
dinlediniz değil mi?”
“O da ne demek?”
“Bay Heck Tate, tanık kürsüsündeyken siz de
salondaydınız değil mi? Söylediği her şeyi dinlediniz değil
mi?”
Bay Ewell soruyu dikkatle düşündü. Sonunda sorunun
tehlikeli bir şey olmadığına karar verdi.
“Evet,” dedi.

“Mayella’nın yara berelerini tanımladı. Bunları siz de
kabul ediyor musunuz?”
“Efendim?”
Atticus, Bay Gilmer’a baktı. Gülümsedi. Bay Ewell,
savunma avukatına fırsat vermemek istiyordu.
“Bay Tate, kızınızın sağ gözünün morarmış olduğunu,
dövüldüğünü söyle...”
Tanık, “Evet,” diye atıldı. “Bay Tate’in söylediklerini
olduğu gibi kabul ediyorum.”
Atticus sakin bir ses tonuyla, “Demek kabul
ediyorsunuz?” dedi. “Emin olmak istedim de.” Kâtibe
yaklaştı. Bir şeyler söyledi. Kâtip, sanki borsa haberiymiş gibi
Bay Tate’in söylediklerini bir bir okuyarak bizi birkaç dakika
eğlendirdi...
“Hangi gözü. Ah evet, o zaman sağ gözü olur. Evet Bay
Finch, hatırladım. Sağ gözüydü.” Kâtip sayfayı çevirdi.
“Yüzünün o yanına vurulmuştu. Şerif, lütfen söylediklerinizi
yineleyin... Sağ gözü dedim...”
Atticus, “Teşekkür ederim Bert,” dedi. “Duydunuz Bay
Ewell. Buna eklenecek bir şeyiniz var mı? Şerifin
söyledikleriyle aynı düşüncede misiniz?”
“Tate’in söylediklerini kabul ediyorum. Gözü morarmıştı.
Bir güzel dövülmüştü.”
Ufak tefek adam, yargıcın uyarısını unutmuş gibiydi.
Atticus’u kolay yutulur bir lokma saydığı da belliydi. Yeniden
kabalaşmıştı. Göğsünü şişirmişti. Küçük bir dövüş horozunu
andırıyordu. Atticus’un sorduğu soruyla neredeyse gömleğini
paralayacağını sandım.
“Bay Ewell, okuma yazma biliyor musunuz?”
Bay Gilmer, “İtiraz ediyorum,” diyerek araya girdi.
“Davacının okuma yazma bilip bilmemesiyle davanın bir

ilgisi yok.”
Yargıç Taylor konuşmak üzereyken Atticus, “Sayın
yargıç, sorumun cevaplandırılmasına izin verirseniz davayla
ilgisini göreceksiniz,” dedi.
Yargıç izin verdi.
Bay Gilmer da, Ewell’ın öğreniminin davayla ne ilgisi
olduğunu merak ediyor gibiydi.
Atticus, “Soruyu yineleyeceğim Bay Ewell,” dedi.
“Okuma yazma biliyor musunuz?”
“Elbette.”
“Adınızı yazıp bize gösterir misiniz?”
“Elbette, Yardım çeklerini nasıl imzalıyorum
sanıyorsunuz?”
Bay Ewell, kendini kasaba halkına sevdirmeye
çalışıyordu. Aşağıdan yükselen fısıltılar, kahkahalar bunu
gösteriyordu.
Sinirlenmeye başlamıştım. Atticus’un ne yaptığını bilen
bir durumu vardı. Ama bana boşuna uğraşıyor gibi geldi.
Tanığa vereceği cevabı bilmediğin bir soruyu hiçbir zaman
sorma, adeta annemin karnında öğrendiğim bir kuraldı.
Cevabının ne olacağını bilmediğin bir soruyu sorduğunda
istemediğin bir cevap alacak, böylece dava berbat olacak,
karışacaktı.
Atticus elini ceketinin iç cebine soktu. Bir zarf çıkardı.
Yelek cebinden dolmakalemini çekti. Döndü. Jürinin
kendisini iyice görebileceği bir biçimde duruyordu.
Dolmakalemin kapağını açtı. Kalemi hafifçe silkti. Sonra
zarfla birlikte tanığa uzattı. “Lütfen adınızı yazar mısınız?”
dedi. “Ağır ağır. Jüri ne yaptığınızı görsün.”
Bay Ewell zarfın arkasına ismini yazdı. Başını kaldırıp,
kendisini tanık kürsüsünde açan ender bir gardenyaymış gibi

seyreden Yargıç Taylor’a memnun bir tavırla baktı. Bay
Gilmer masasında yarı oturmuş, yarı ayaktaydı. Jüri ona
bakıyordu. İçlerinden biri parmaklığa yaslanmıştı.
Bay Ewell, “Bunda bu derece ilgi çekici ne var?” diye
sordu.
Yargıç Taylor, “Solaksınız Bay Ewell,” dedi.
Bay Ewell öfkeyle yargıca döndü. Solak oluşunun davayla
ne ilgisi olduğunu sordu. Tanrı’dan korkan bir kişi olduğunu,
Atticus Finch’in sorduğu her soruya dürüstçe cevap verdiğini
söyledi. Onlara ne olduğunu anlatmıştı... Tekrar tekrar
anlatabilirdi... Anlattı da. Atticus’un sorduğu hiçbir soru, Bay
Ewell’ın söylediklerini değiştirmedi. Pencereden bakmış,
zenci kaçmış, o da şerife koşmuştu. Sonunda Atticus soru
sormaktan vazgeçti.
Bay Ewell’a, Bay Gilmer bir tek soru sordu. “Bay Ewell,
iki elinizi de istediğiniz biçimde kullanabilir misiniz?”
“Sağ elimi de öteki elim kadar iyi kullanırım.”
Jem’e bir şeyler olmuştu. Balkonun parmaklığına hafif
darbeler indiriyordu. “Ele geçirdik onu,” diye fısıldadı.
Ben hiç de aynı düşüncede değildim. Atticus, bana göre,
Bay Ewell’ın Mayella’yı dövebileceğini kanıtlamaya
çalışıyordu... Bu kadarını anlayabilirdim artık. Eğer kızın sağ
gözü morarmışsa, daha çok yüzünün sağ tarafına vurulmuşsa
onu solak birinin dövdüğünü anlamamaya imkân yoktu.
Sherlock Holmes’la Jem Finch iyi anlaşırlardı sanırım. Ama
Robinson da pekâlâ solak olabilirdi. Tıpkı Bay Heck Tate
gibi, ben de, hayalen karşıma birini diktim. Şöyle hızlı bir akıl
yürütmeyle, kızı, her kim dövdüyse, sağ eliyle tutup yüzüne
sol eliyle vurduğuna kanaat getirdim. Aşağı baktım. Tom
Robinson arkası bize dönük oturuyordu; geniş omuzlarını,

kalın ensesini görebiliyordum. Tom Robinson, kızı kolayca
dövebilirdi. Galiba Jem şapa oturacaktı.

On Sekizinci Bölüm
Biri yeniden bağırmaya başlamıştı.
“Mayella Violet Ewell!”
Genç bir kız tanık kürsüsüne doğru yürüdü. Elini kaldırıp
yapacağı tanıklığın gerçeğin kendisi olacağı, gerçekten başka
bir şey olmayacağı üzerine yemin edip Tanrı’nın yardımını
dilerken zayıf, narin biri olduğu izlenimini uyandırıyordu.
Ama tanık sandalyesine yüzü bize dönük olarak oturduğu
zaman, aslında ağır işlere alışmış hantal biri olduğu açık seçik
görülebiliyordu.
Maycomb’da kimin düzenli yıkandığını anlamak çok
kolaydır: Bay Ewell’ın derisini yüzmüşler gibi bir havası
vardı. Sanki bir gece evvel yaptığı banyo, vücudundaki
koruyucu bir tabakasını almış, derisi dış etkilere karşı
duyarlık kazanmıştı. Mayella temiz olmaya gayret edermiş
gibiydi. Aklıma Ewell’ların avlusundaki kırmızı sardunyalar
geldi.
Bay Gilmer, Mayella’dan, geçen yılın kasım ayının yirmi
birinci günü akşamı olanları kendi kelimeleriyle, ama yalnız
kendi kelimeleriyle anlatmasını istedi.
Mayella sesini çıkarmadan oturuyordu.
Bay Gilmer sabırla, “O akşam neredeydiniz?” diye sordu.
“Verandada.”

“Hangisinde?”
“Bir tek veranda var. Öndekinde.”
“Verandada ne yapıyordunuz?
“Bir şey yapmıyordum.”
Yargıç Taylor, “Bize olanları anlatın Bayan Ewell,” dedi.
“Anlatabilirsiniz, değil mi?”
Mayella yargıca uzun uzun baktı. Sonra ağlamaya başladı.
Ağzını eliyle kapatıp hıçkırdı. Yargıç Taylor, bir süre hiç
sesini çıkarmadı. Sonra, “Artık yeter,” dedi. “Gerçeği
söylemek için buradaki kimseden korkun olmasın. Bütün
bunlar sana garip geliyor ama korkmaya, utanmaya neden
yok. Neden korkuyorsun?”
Mayella ellerini ağzından çekmeden bir şeyler söyledi.
Yargıç, “Ne dedin?” diye sordu.
Mayella, Atticus’u göstererek, “Ondan korkuyorum,”
dedi.
“Bay Finch’ten mi?”
Mayella heyecanla onayladı. “Babama yaptığını bana da
yapmasını istemiyorum... Onu solak çıkardı...”
Yargıç Taylor, gür beyaz saçlarını kaşıdı. Babasının
solaklığından neden hicap duyduğunu anlamaya çalıştığı
belliydi. “Kaç yaşındasın?” diye sordu.
Mayella, “On dokuz,” diye cevap verdi.
Yargıç Taylor genzini temizledi. Pek beceremese de
müşfik bir ses tonuyla, “Bay Finch’in seni korkutmaya niyeti
yok,” dedi. “Zaten burada oturmamın nedeni de bu ya. Artık
koca bir kız oldun. Hadi bakayım olanları bir bir anlat.
Anlatabilirsin, değil mi?”
Jem’e, “Sence zeki bir kız mı?” diye fısıldayarak sordum.
Jem, “Daha anlayamadım,” diye cevap verdi. “Ama
yargıcı kendine acındıracak kadar akıllı. Belki de... daha

bilmiyorum.”
Yatışan Mayella, Atticus’tan yana korkuyla bir kez daha
baktı. Sonra Bay Gilmer’a, “Evet efendim,” dedi.
“Verandadaydım... O da geçiyordu. Babamın yakmak için
getirdiği dolap vardı. Kendisi ormandayken dolabı benim
parçalamamı söyledi. O sırada pek iyi değildim. O
geçiyordu...”
“O demekle kimi kastediyorsunuz?”
Mayella, Tom Robinson’ı gösterdi. Bay Gilmer, “Daha
açık konuşmanızı isteyeceğim,” dedi.
Mayella, “Şurada oturan,” dedi. “Robinson.”
“Sonra ne oldu?”
“Buraya gel zenci, şu dolabı parçala dedim. Sana para
veririm. Dolabı kolayca parçalayacak güçteydi. Parayı almak
için içeri girdim. Arkamı dönmüştüm. Kendimi toplamaya
fırsat kalmadan üstüme atıldı. Boynuma sarıldı. Çirkin şeyler
söylüyordu. Bağırıyor, çırpınıyordum. Ama beni boynumdan
yakalamıştı. Bana tekrar tekrar vurdu...”
Bay Gilmer, Mayella’nın kendisini toplamasını bekledi.
Mayella mendilini çevire çevire ıslak bir ip haline getirmişti.
Buruş buruş olmuş mendili açıp da yüzünü silmesi için
neredeyse bir dakika beklemek zorunda kaldık. Bu arada Bay
Gilmer’ın başka bir soru sormasını bekliyor gibiydi. Bay
Gilmer sormayınca, “Beni yere fırlattı, attı. Benden
yararlandı,” dedi.
Bay Gilmer, “Bağırdınız mı?” diye sordu. “Bağırdınız ve
karşı koydunuz mu?”
“Koydum. Avazım çıktığı kadar bağırıyordum. Tekmeler
atıyordum.”
“Sonra ne oldu?”

“Çok iyi bilemiyorum. Sonra babamın içeri girdiğini
gördüm galiba. ‘Kim yaptı, kim yaptı?’ diye haykırıyordu.
Bayılmışım. Sonra gözlerimi açtığımda yanımda Bay Tate’i
gördüm.”
Mayella, anlattıklarından özgüven kazanmışa benziyordu.
Ama babasınınki gibi küstahça bir özgüven değildi bu. Bu
kızda hilekâr, sinsi bir taraf vardı.
Bay Gilmer, “Bağırdığınızı, tekme attığınızı söylediniz,
değil mi?” diye sordu.
Mayella, babası gibi, “Elbette,” diye cevap verdi.
“Size tecavüz ettiğinden de emin misiniz?”
Mayella’nın yüzü karıştı. Tekrar ağlamaya başlayacak
diye korktum, halbuki o, “Bana sahip oldu,” diye cevap verdi.
Bay Gilmer, alnını eliyle sıvazlayarak dikkati günün ne
kadar sıcak olduğu konusuna çekti. Tatlı bir sesle, “Şimdilik
bu kadar,” dedi. “Ama siz oturun. Büyük umacı Bay Finch
size bir şeyler soracaktır sanırım.”
Atticus gülümseyerek ayağa kalktı. Tanık kürsüsüne
yaklaşacağı yerde, ceketinin önünü açtı. Başparmaklarını
pantolonunun askılarına geçirdi. Sonra ağır ağır karşı yöndeki
pencerelere doğru yürüdü. Dışarı baktı. Dışarıda gördüğü
şeyle ilgilenmediği belliydi. Yeniden dönüp tanık kürsüsüne
yaklaştı. Uzun yıllar alan deneyimlerimden, Atticus’un bir
konuda bir karar vermeye çalıştığını biliyordum.
Gülümseyerek, “Bayan Mayella,” dedi. “Bir süre için sizi
korkutamayacağım. Daha sırası değil. Önce birbirimizi
tanıyalım. Kaç yaşındasınız?”
Mayella başını Yargıç Taylor’dan yana öfkeyle sallayarak,
“Yargıca söyledim ya,” dedi. “On dokuz yaşındayım.”
“A, evet, söylediniz ya. Bana katlanacaksınız Bayan
Mayella. Artık yaşlanıyorum. Birçok şeyi eskisi gibi aklımda

tutamıyorum. Size, daha önce cevaplandırdığınız şeyleri
sorabilirim. Ama yine de bana cevap vereceksiniz, değil mi?
Güzel.”
Mayella’nın duruşunda, Atticus’un onun kendisiyle
işbirliği yapacağı sonucunu çıkarmasına neden olabilecek bir
şey göremiyordum. Atticus, kendine çok güveniyormuş gibi
davranıyordu. Mayella, Atticus’a öfkeyle bakıyordu.
“Benimle alay ettiğiniz sürece bir tek kelime
söylemeyeceğim.”
Atticus hayretle, “Efendim?” diye atıldı.
“Benimle alay ettiğiniz sürece...”
Yargıç Taylor, “Bay Finch sizinle alay etmiyor,” dedi.
“Neyiniz var sizin?”
Mayella, kirpiklerinin arasından Atticus’a bakmayı
sürdürerek yargıca, “Bana Bayan Mayella veya efendim
dediği sürece alay ediyor demektir. Onun oyununa
gelmeyeceğim,” diye cevap verdi.
Atticus, yeniden pencerelere yaklaştı. Durumu Yargıç
Taylor’ın ele alıp düzeltmesini bekledi. Yargıç Taylor,
kimsede acıma duygusu uyandıracak türden bir insan değildi.
Ama Mayella’ya, durumu açıklamaya çalışırken ona bayağı
acıdım. Mayella’ya, “Bay Finch hep böyle konuşur. Biz bu
salonda yıllardan beri davalara bakıyoruz. Bay Finch herkese
karşı kibar davranır. Sizinle alay etmiyor. Sadece nazik
olmaya çalışıyor. O kadar,” dedi. Sonra geriye yaslandı.
“Atticus, devam et. Tanığın şaşırtılmaya çalışılmadığı
tutanağa geçirilsin,” diye ekledi.
Acaba Mayella’yı ömründe, “Hanımefendi...” ya da,
“Bayan Mayella...” diye çağıran oldu mu diye düşündüm.
Böyle nazik bir davranıştan alınmasından, çağrılmadığı

anlaşılıyordu. Hayatı ne biçim şeydi Tanrım? Çok geçmeden
anladım.
Atticus, “On dokuz yaşında olduğunuzu söylediniz,” diye
sürdürdü sözünü. “Kaç kız, kaç erkek kardeşiniz var?”
Pencerenin önünden kürsüye doğru yürüdü.
“Bir sürü.”
“Siz en büyükleri misiniz?”
“Evet.”
“Anneniz ne zaman öldü?”
“Bilmiyorum... Epey oldu.”
“Hiç okula gittiniz mi?”
“Babam kadar iyi okuryazarım.”
“Okula ne kadar gittiniz?”
“İki üç yıl... Bilmiyorum.”
Ağır ağır, ama emin olarak Atticus’un sorularının
yöneldiği hedefi anlamaya başlamıştım: Bay Gilmer’ın
sormak ya da karıştırmak gereğini duymadığı sorularla
Atticus, jüriye, Ewell’ların evlerini ve yaşadıkları hayatı
göstermeye çalışıyordu. Jüri şunları öğrendi: Yardım çekleri
aileyi geçindirmekten, beslemekten çok uzaktı. Babasının,
yardım çekiyle içki içtiği de oluyordu... Bazen günlerce evden
uzaklaşıyor, hasta olarak dönüyordu. Hava, ayakkabıya gerek
duyulmayacak kadar sıcak oluyordu. Ama ayakkabı
gerektiğinde eski otomobil lastiklerinden âlâsını yapıyorlardı.
Sularını çayırlıktaki kaynaktan alıyorlardı... Evlerinin
çevresini çerden çöpten temizliyorlardı. Bu herkesin
göreviydi zaten. Yıkanılmak istendiğinde herkes kendi
suyunu taşıyor, dökünüyordu. Arada sırada eve gelip
Mayella’ya niçin okula gelmediğini soran bir kadın vardı...
Ailede iki kişi okuma yazma biliyordu. Dahasına gerek yoktu.
Babaları onlara gerek duyuyordu.

Atticus, “Bayan Mayella,” dedi. “Sizin yaşınızda birinin
arkadaşları olmalı. Arkadaşlarınızı sayar mısınız?”
Tanık şaşırmış gibi kaşlarını çattı. “Arkadaş mı?” diye
sordu.
“Evet. Yaşıtınız olan tanıdıklarınız yok mu? Kız, oğlan?”
Mayella’nın öfkeli bir diş bilemeye dönen küstahlığı
yeniden alevlendi. “Benimle alay ediyorsunuz, değil mi Bay
Finch?” diye atıldı.
Atticus, “Babanızı sever misiniz Bayan Mayella?” diye
soruyu değiştirdi.
“Yani size karşı iyi davranıyor mu, kendisiyle iyi geçinir
misiniz?”
“Fena değildir, yalnız...”
“Yalnız ne?”
Mayella babasına baktı. Babası yerinden kalkmış kızının
cevap vermesini bekliyordu.
Mayella, “Hiç,” dedi. “Babam bize karşı iyidir.”
Atticus tatlı bir sesle, “Yalnız içtiği zamanlar dışında değil
mi?” deyince Mayella elinde olmadan onayladı.
“Hiç sizinle uğraşır mı?”
“Ne demek o?”
“İçtiği zaman sizi dövdüğü olur mu?”
Mayella, mahkeme kâtibine ve ardından yargıca baktı.
Yargıç Taylor, “Soruya cevap verin,” dedi.
Mayella, üstüne basarak, “Babam hayatımda saçımın
teline bile dokunmuş değildir,” dedi. “Beni hiç dövmedi.”
Atticus’un gözlükleri bir parça kaymıştı. İterek yerine
oturttu.
“Artık birbirimize alıştık sayılır Bayan Mayella,” dedi.
“Tom Robinson’dan ne parçalamasını istemiştiniz?”

“Bir şifoniyeri... Bir yanında çekmeceleri olan eski bir
dolaptı.”
“Tom Robinson’ı iyi tanır mıydınız?”
“Ne demek istiyorsunuz?”
“Tom Robinson’ın kim olduğunu, nerede oturduğunu
biliyor muydunuz diye sordum.”
Mayella onayladı. “Biliyordum. Her gün bizim evin
önünden geçerdi.”
“Eve gelmesini ilk olarak mı istediniz?”
Mayella bu soru karşısında hafifçe irkildi. Atticus,
pencerelere doğru olan kısa yürüyüşüne başlamıştı. Sorusunu
sorar, dışarı bakarak cevap beklerdi. Mayella’nın birden
elinde olmadan irkilişini görmedi ama bana öyle geliyor ki
kızın kıpırdadığını hissetmişti. Atticus geri döndü. Kaşlarını
kaldırdı. “İlk...” diye sorusunu yeniden sormaya kalkmıştı ki,
Mayella, “İlk olarak istemiştim,” diye cevap verdi.
Atticus, “Daha önce de hiç size yardım etmesini istediniz
mi?” diye sordu.
“İstemiş olabilirim. Çevrede o kadar çok zenci var ki.”
“Başkalarını çağırdığınızı hatırlıyor musunuz?”
“Belki çağırmışımdır.”
“Pekâlâ, şimdi ne olduğuna gelelim. Odaya girdiğiniz
zaman, Tom Robinson’ın arkanızda olduğunu söylediniz.
Değil mi?”
“Öyle söyledim.”
“Yüzünüze vurduğunu hatırlıyor musunuz?”
Tanık kararsız kaldı.
“Boğazınızı sıkıp sizi soluksuz bıraktığından eminsiniz.
Hem karşınızdakine karşı koyuyor, bağırıyor, tekme
atıyordunuz, değil mi? Yüzünüze vurduğunu hatırlıyor
musunuz?”

Mayella susuyordu. Sanki bir şeyi hatırlamak, kendi
kendine bir şeyden emin olmak istiyor gibiydi. Bay Gilmer’a
baktı.
“Çok kolay bir soru Bayan Mayella. Bir daha söyleyeyim:
Yüzünüze vurduğunu hatırlıyor musunuz?” Atticus’un sesi
eski rahatlığını, dinginliğini yitirmişti. O kuru, yansız avukat
sesiyle konuşuyordu. “Yüzünüze vurduğunu hatırlıyor
musunuz?”
“Hayır, vurup vurmadığını hatırlamıyorum. Hiç
hatırlamıyorum. Her şey o kadar çabuk oldu ki.”
Yargıç Taylor, Mayella’ya sert bir bakışla baktı.
“Ağlamayın küçükhanım...” diye başlıyordu ki, Atticus,
“Bırakın ağlasın sayın yargıç,” dedi. “Vaktimiz var. İstiyorsa
ağlasın.”
Mayella öfkeyle burnunu sildi. Atticus’a baktı. “Sorduğun
her soruya cevap verebilirim. Beni buraya oturtup alay
konusu yapacağını sanıyorsun değil mi? Her soruya cevap
verebilirim...”
Atticus, “Çok güzel,” diye karşılık verdi. “Zaten çok
sorum kalmadı. Bayan Mayella sinirlenmeyin. Davalının size
vurduğunu, boynunuzu sıktığını, soluğunuzu kestiğini ve size
tecavüz ettiğini söylediniz. Bu suçlarla itham ettiğiniz
kimsenin yanlış biri olmamasını istiyorum. Size tecavüz eden
adamı gösterir misiniz?”
“Gösteririm. İşte, burada oturan zenci.”
Atticus davalıya döndü. “Tom, ayağa kalk,” dedi. “Bayan
Mayella seni iyice görsün. Bu adam mıydı Bayan Mayella?”
Tom Robinson’ın güçlü omuzları ince gömleğinin altında
titredi. Ayağa kalktı. Sağ eli, sandalyenin arkasındaydı. Sanki
dengesi yerinde değilmiş gibiydi. Bu dengesizlik, duruşundan
ileri gelmiyordu. Sol kolu sağından birazcık daha kısa ve

onun neredeyse yarısı kadar kalınlığa sahipti. Sol yanında,
cansız bir biçimde sallanıyordu. Küçük, büzülmüş bir eli
vardı. Balkondan görebildiğim kadarıyla bu elin ona bir yararı
olmadığı kesindi.
Jem soluk soluğa, “Scout,” dedi. “Scout, bak! Peder, Tom
Robinson sakat!”
Peder Sykes, benim önümden eğilerek, Jem’e, “Kolunu
çocukken harman makinesine kaptırmış... Neredeyse
kanamadan ölecekmiş... Kemikten itibaren bütün sinirleriyle
kasları ezilmiş,” dedi.
Atticus, “Size tecavüz eden adam bu mu?” diye sordu
yeniden.
“Evet, elbette bu.”
Atticus’un ikinci sorusu tek bir kelimeydi. “Nasıl?”
Mayella, öfkesinden saçını başını yolacak duruma
gelmişti. “Nasıl yaptığını bilmiyorum. Ama yaptı işte... O
kadar çabuk oldu ki...”
Atticus, “Olayı sakince gözden geçirelim,” dedi. Ama Bay
Gilmer, bir itirazla araya girdi. Atticus’un tanığı güç duruma
soktuğunu söyledi.
Yargıç Taylor kahkahalarla güldü. “Otur yerine Horace,”
dedi. “Hiç de dediğin gibi bir şey yapmıyor. Asıl Atticus’u
tanık yıldırmak üzere!”
Salonda gülen tek kişi Yargıç Taylor’dı. Bebeklerden bile
çıt çıkmıyordu. Birden, acaba bebekler annelerinin
memelerine yapışıp boğuldular mı diye düşündüm.
“Şimdi,” diye başladı Atticus. “Bayan Mayella, davalının
gizlice yaklaştığını söylemiştiniz... Dönünce onu arkanızda
gördüğünüzü söylediniz...” Atticus masasına dönmüştü. “Bu
söylediklerinizi bir kez daha düşünmek ister misiniz?”
“Olmayan bir şeyi söylememi mi istiyorsunuz?”

“Hayır efendim. Olan bir şeyi söylemenizi istiyorum. Bir
kere daha anlatın lütfen. Ne oldu?”
“Ne olduğunu söyledim.”
“Dönünce onu arkanızda bulduğunuzu söylediniz. O
zaman mı boynunuzu sıktı?”
“Evet.”
“Sonra boynunuzu bırakıp sizi dövdü mü?”
“Evet dedim.”
“Sağ yumruğuyla sol gözünüzü mü morarttı?”
“Birden başımı eğdim. Yumruğu gözüme geldi.” Mayella
sonunda durumu kavramaya başlamıştı.
“Birden her şeyi hatırlamaya başladınız. Biraz önce bu
konuda söyleyecek bir şeyiniz yoktu, değil mi?”
“Beni dövdüğünü söyledim.”
“Pekâlâ. Boğazınızı sıktı, sizi dövdü, sonra da tecavüz
etti. Tamam mı?”
“Elbette tamam.”
“Güçlü kuvvetli bir kızsınız. Bütün bunlar olurken ne
yapıyordunuz? Öylece duruyor muydunuz?”
“Söyledim ya, bağırıyor, tekme atıyordum.”
Atticus gözlüklerini çıkardı. İyi gören sağ gözünü tanığa
çevirdi. Ve soru yağmuruna tuttu. Yargıç Taylor, “Her
seferinde bir soru Atticus,” diye araya girdi. “Cevap vermesi
için tanığa fırsat ver.”
“Kaçmaya çalıştım...”
“Pekâlâ. Niçin kaçmadınız?”
“Şey... beni yere çarptı. Evet öyle yaptı. Beni yere itti.
Sonra da üstüme çıktı.”
“Bütün bunlar olurken siz bağırıyor muydunuz?”
“Elbette bağırıyordum.”

“Peki kardeşleriniz niçin sesinizi duymadı? O sırada
neredeydiler? Çöplükte mi?”
Cevap yok.
“Yoksa babanızı pencerede görene kadar hiç bağırmadınız
mı?”
Cevap yok.
“Sizi kim dövdü? Babanız mı, Tom Robinson mı?”
Cevap yok.
“Babanız pencereden ne gördü? Neden gerçeği
söylemiyorsunuz çocuğum? Sizi Bob Ewell dövmedi mi?”
Mayella’dan başını çevirdiğinde Atticus’un yüzünde
midesi ağrıyormuş gibi bir ifade vardı. Mayella’nın yüzünde
ise öfke ve çılgınlık birbirine karışmıştı. Atticus yorgun bir
tavırla sandalyesine çöktü. Gözlüğünün camlarını mendiliyle
sildi.
Mayella birden konuşma yeteneğini tekrar kazandı. “Bir
şey söyleyeceğim,” dedi.
Atticus başını kaldırdı. “Ne olduğunu anlatmak mı
istiyorsunuz?’”
Mayella, Atticus’un sesindeki davet edici yumuşaklığın
farkına varmamıştı. “Bir şey söyleyeceğim. Ondan sonra da
söyleyecek bir şeyim yok,” dedi. “Şu zenci bana tecavüz etti.
Eğer siz kendini beğenmiş beyler bir şey yapmak
istemiyorsanız, birer korkaksınız... Pis birer korkak...
Hepiniz... O kibar tavırlarınız, efendimleriniz, Bayan
Mayella’larınızla bir şey yapamazsınız...”
Mayella, bu kez içten gelen öfkeli hıçkırıklarla sarsılmaya
başladı. Bay Gilmer’ın sorularına bile cevap vermedi. Eğer
Mayella bu kadar cahil ve zavallı bir insan olmasaydı, Yargıç
Taylor, salondakilere ettiği hakaret yüzünden onu hapse
atabilirdi. Nasıl bilmem, Atticus onu bir yerinden ağır bir

şekilde yaralamıştı. Fakat Atticus, bu hareketinden memnun
olmamıştı. Masasında başı önüne eğik olarak oturuyordu. Hiç
kimsenin başka birine, Mayella’nın Atticus’un masasının
yanından geçerken ona baktığı gibi nefretle baktığını
görmedim.
Bay Gilmer, yargıca, davaya ara vermesinin zamanının
geldiğini haber verdi. On dakika dinlenmek için ara verildi.
Atticus ve Bay Gilmer ön tarafta buluşup konuşmaya
başladılar. Sonra tanık kürsüsünün gerisindeki kapıdan
çıktılar. Herkes rahat bir soluk aldı. O zaman bütün
duyularımın uyuşmuş olduğunu fark ettim. Jem, ayağa kalkıp
gerindi. Dill de aynı şeyi yaptı. Peder Sykes yüzünü şapkasına
sildi.
Basın için ayrılan sırada sessiz sakin oturan Bay
Underwood’la göz göze geldik. Bana gülümsedi.
“Jem,” dedim. “Bay Underwood bizi gördü.”
“Ziyanı yok. Atticus’a söylemez. Yalnız gazetesinin
dedikodu bölümüne yazar.” Jem, yeniden Dill’e döndü.
Dill’e, davanın ince noktalarını anlatıyordu sanırım. Ben de
dinlemek istedim. Hiçbir noktada, Bay Gilmer’la Atticus
arasında uzun tartışmalar olmamıştı. Bay Gilmer’ın isteksiz
bir hali vardı.
O sırada Yargıç Taylor yerine döndü. Yelek cebinden bir
puro çıkardı. Dikkatle inceledi. Dill’e vurdum. Yargıcın kılı
kırk yaran incelemesinden sonra puro iştahlı bir ısırışla
yargıcın ağzına girmişti. “Bazen onu seyretmeye geliriz,”
dedim. “Şimdi bütün öğleden sonra puroyu çiğner durur.
Seyret artık.”
Genel olarak dinlenme süresi, hep birlikte dışarı çıkış
demekti. Ama bugün yerinden kımıldayan yoktu. Hatta

gençleri utandırıp yerlerinden kaldırmayı başaramayan
tembeller bile oldukları yerde duruyorlardı.
Atticus ve Bay Gilmer geldiler. Yargıç Taylor saatine
baktı. “Saat dörde geliyor,” dedi.
“Bu davayı bugün bitirelim mi?” diye sordu Bay Gilmer.
Yargıç Taylor, “Ne dersin Atticus?” dedi.
Atticus, “Bitirebiliriz,” diye karşılık verdi.
“Dinlenecek kaç tanığın var?”
“Bir.”
“Çağır öyleyse.”

On Dokuzuncu Bölüm
Tom Robinson sağ elini sol kolunun altına soktu ve
kolunu kaldırdı. İncil’e doğru uzandı. Kauçuğu andıran sol
eliyle kitabın siyah cildine dokunmaya çalıştı. Sağ elini yemin
etmek için havaya kaldırınca, yararsız sol el yerinden kaydı.
Kâtibin masasına çarparak yanına düştü. Yargıç Taylor, “Oldu
artık Tom,” diye bağırınca yemini edip yerine oturdu. Atticus,
ondan her şeyi anlatmasını istedi.
Tom, yirmi beş yaşındaydı. Evliydi. Üç çocuğu vardı.
Daha önce de başı yasayla derde girmişti. İtaatsizlikten otuz
gün yemişti.
Atticus, “Neden cezalandırıldın?” diye sordu.
“Biriyle kavga ettim. Beni bıçaklamak istiyordu.”
“Bıçakladı mı?”
“Evet efendim. Ama canımı çok yakmadı.”
Atticus, “Anladım,” dedi. “İkiniz de mahkûm oldunuz
mu?”
“Evet efendim. Cezayı ödeyemediğim için hapis yattım.
Öteki ödedi.” Dill eğilip Jem’e Atticus’un ne yapmak
istediğini sordu. Jem, Atticus’un jüriye Tom Robinson’ın
saklayacak bir şeyi olmadığını göstermek istediğini söyledi.
“Mayella Violet Ewell’la tanışıyor musun?”

“Evet efendim. Her gün, tarlaya gidip gelirken evinin
önünden geçerim.”
“Kimin tarlasına?”
“Bay Link Deas’ın pamuklarını toplarım.”
“Kasım ayında pamuk mu topluyordun?”
“Hayır efendim. Yaz kış Bay Link Deas’ın tarlasında
çalışırım. Bütün yıl yanında dururum. Bahçesinde şeftali
ağaçları vardır. Onlara da bakarım.”
“İşe gidip gelirken Ewell’ların evinin önünden geçmek
zorunda olduğunu söyledin. Geçeceğin başka bir yol yok
mu?”
“Hayır efendim, yok. Varsa da ben bilmiyorum.”
“Tom, Bayan Mayella seninle hiç konuştu mu?”
“Evet efendim. Evin önünden geçerken şapkamı çıkarıp
selam verirdim. Bir gün içeri gelmemi, eski bir dolabı
parçalamamı istedi.”
“Ne zaman oldu bu?”
“Bay Finch, geçen ilkbahardı. İyi hatırlıyorum, çünkü
toprağı çapalama zamanıydı. Yanımda çapam vardı. Fakat
kendisinde bir balta olduğunu söyledi. Baltayı verdi. Dolabı
parçaladım. Sonra, ‘Sana para vereyim,’ dedi. ‘Hayır
efendim,’ diye karşı çıktım. ‘Para istemez.’ Sonra eve
döndüm Bay Finch. Geçen ilkbaharda oldu bu. Bir yıl önce.”
“Oraya bir daha gittin mi?”
“Evet efendim.”
“Ne zaman?”
“Birçok kereler gittim.”
Yargıç Taylor’ın eli, içgüdüsel olarak tokmağına gitti.
Ama eli havada kaldı. Çünkü aşağıdaki mırıltı onun
uyarmasına gerek kalmadan kesilmişti.
“Ne için gittin?”

“Efendim?”
“Parmaklıklardan içeri niçin birçok kereler daha girdin?”
Tom Robinson’ın alnındaki kırışıklıklar düzeldi. “Beni
içeri çağırdı efendim,” dedi. “Hemen hemen her geçişimde
yapmamı istediği bir işleri olurdu... Odun kırmak, su taşımak
gibi. Kırmızı çiçeklerini her gün sulardı...”
“Bu işlerin karşılığında para alır mıydın?”
“Hayır efendim. Ona yardım ettiğim için memnundum.
Bay Ewell, kızına yardım etmiyordu pek. Çocuklar da oralı
değillerdi. Sonra bana verecek parası olmadığını da
biliyordum.”
“Kardeşleri neredeydiler?”
“Ortalıkta dolaşırlardı. Bazen bana bakarlar, bazen de
pencerede otururlardı.”
“Bayan Mayella seninle konuşur muydu?”
“Evet efendim. Konuşurdu.”
Tom Robinson’ın tanıklığını dinlerken, Mayella Ewell’ın
dünyanın en yalnız insanı olduğunu anladım. Boo Radley’den
bile daha yalnızdı. Atticus ona arkadaşı olup olmadığını
sorduğunda, Mayella bunun anlamını kavrayamamış,
Atticus’un kendisiyle alay ettiğini sanmıştı. Mayella, Jem’ in
melez çocuk dediği çocuk kadar üzgündü. Beyazların ona
aldırış ettikleri yoktu. Çünkü Mayella domuzlar arasında
yaşıyordu. Zenciler onunla ahbap olamazlardı, çünkü derisi
beyazdı. Bay Dolphus Raymond gibi zencilerin arasında
yaşayamazdı. Çünkü toprak sahibi olmadığı gibi, iyi ve köklü
bir aileden de gelmiyordu. Hiç kimse Ewell’lar için,
“Kendilerini bilirler,” demezdi. Maycomb’lular, Ewell’lara
Noel sepetleri, yardım parası ve ellerinin tersini verirlerdi.
Mayella’ya ömründe ilk olarak namusluca yaklaşan kimse
Tom Robinson olmuştu. Ama Mayella, Tom’un kendisine

tecavüz ettiğini söylüyordu. Ayağa kalktığı zaman Tom’a
çirkin bir bakışla baktı.
“Sen hiç,” diyerek konuşmaya başlayan Atticus’un sesiyle
düşüncelerim son buldu. “Ewell’ların evlerine çağrılmadan
hiç girdin mi?”
“Hayır Bay Finch, hiç girmedim. Giremezdim de
efendim.”
Bir gün Atticus, bir tanığın yalan söyleyip söylemediğini
anlamak için onu izlemekten çok, konuşmasını dinlemek
gerekir, demişti. Bu kuralı uyguladım... Tom sorulara bir
solukta cevap veriyordu. Sesi sakindi. Herhangi bir titreme,
sızlanma yoktu. Namuslu bir zenciye benziyordu. Namuslu
bir zenci de hiçbir zaman bir başkasının evine çağrılmadan
girmezdi.
“Tom, geçen yıl, kasım ayının yirmi birinci günü ne
oldu?”
Aşağıdaki dinleyiciler tek bir beden gibi soluk aldılar.
Öne eğildiler. Arkamızdaki zenciler de aynı şeyi yaptılar.
Tom, kadife gibi, ama parlak olmayan bir cilde sahipti.
Gözlerinin beyazı pırıl pırıldı. Konuştuğu zaman dişlerinin
parladığını görüyorduk. Eğer Tom’un kolunun sakatlığı
olmasa yakışıklı bir erkek sayılacaktı sanırım.
“Bay Finch,” dedi. “O akşam da her zamanki gibi evime
dönüyordum. Ewell’ların evinin önünden geçerken, Bayan
Mayella kendisinin dediği gibi verandadaydı. Ortalıkta
nedenini bir türlü anlayamadığım bir sessizlik vardı. Tam
oradan geçerken bunu düşünüyordum ki, Bayan Mayella bir
dakika gelip kendisine yardım etmemi istedi. Parmaklıklardan
içeri girdim. Kesilecek, parçalanacak odun veya başka bir şey
var mı diye çevreme bakındım. Yoktu. Bayan Mayella, ‘Evde
yapılacak bir iş var,’ dedi. ‘Eski kapı yerinden çıkmış.

Neredeyse üstüme düşecek.’ ‘Tornavidanız var mı Bayan
Mayella?’ dedim. Elbette olduğunu söyledi. Böylece
merdivenleri çıktım. İçeri girmemi işaret etti. Ön odaya girip
kapıya baktım. ‘Bayan Mayella bu kapı çok sağlam
görünüyor,’ dedim. Kapıyı ileri geri ittim. Bir bozukluk
yoktu. O zaman kapıyı kapadı. Ortalığın niçin bu kadar sessiz
olduğunu düşünüyordum. O anda farkına vardım. Ortalıkta
bir tek çocuk, ama hiçbirisi yoktu. ‘Bayan Mayella, çocuklar
nerede?’ dedim.”
Tom’un siyah kadife derisi artık parlamaya başlamıştı.
Elini yüzünde gezdirdi.
“‘Çocuklar nerede?’ dedim,” diye sürdürdü sözünü. “Dedi
ki... Gülüyordu... Dedi ki, ‘Çocuklar dondurma yemeye
gittiler. Parayı toplayabilmek için bir yıl uğraştım,’ dedi.
‘Ama işte hepsini dondurma yemeye göndermeyi başardım,’
dedi.”
Tom’un huzursuzluğu terlemesinden ileri gelmiyordu. “O
zaman sen ne dedin Tom?” diye sordu Atticus.
“‘Bayan Mayella ne kadar iyi yüreklisiniz, çok iyi
etmişsiniz...’ gibi bir şeyler söyledim galiba... ‘Öyle mi
sanıyorsun?’ dedi. Ben iyi yürekli olduğunu, kardeşlerini
düşünmesinin güzel bir hareket olduğunu anlatmak
istemiştim. Anlamadı sanırım.”
Atticus, “Ben seni anlıyorum Tom. Devam et,” dedi.
“‘Artık gideyim,’ dedim. Yapılacak bir iş yoktu. Kendisi
var dedi. Nedir diye sorunca, sandalyeye çıkıp dolabın
üstündeki kutuyu vermemi söyledi.”
“Kırıp parçaladığın dolap değildi bu, değil mi?” diye
sordu Atticus.
Tanık gülümsedi. “Hayır efendim, bir başkasıydı. Oda
kadar yüksekti. Söylediğini yaptım... Sonra... sonra

bacaklarıma sarıldığını hissettim. Bay Finch. Bacaklarıma
sarıldı. Beni o kadar korkuttu ki sandalyeden sıçradım.
Sandalye yuvarlandı. Yere düştüm... Odada devrilen tek eşya
bu sandalyeydi Bay Finch. Yemin ederim.”
“Sandalye yuvarlandıktan sonra ne yaptın?”
Tom Robinson, işin en can alıcı noktasına gelmişti.
Atticus’a, jüriye ve tam karşısında oturan Bay Underwood’a
baktı.
“Tom, doğruyu söyleyeceğine yemin ettin. Söyler misin?”
Tom’un parmakları sinirli bir hareketle dudaklarının
üstünde gezindi.
“Sonra ne oldu?”
“Soruya cevap ver,” dedi Yargıç Taylor, purosunun üçte
birini yemişti.
“Bay Finch, doğruldum. Sandalyeyi düzelttim. Birden
üzerime atladı.”
“Öfkeyle mi atladı? Saldırdı mı?”
“Hayır efendim. Sarıldı... Belime sarıldı.”
Bu kez Yargıç Taylor’ın tokmağı masaya gürültüyle indi.
Tam o sırada salonun tavanındaki ışıklar yandı. Daha karanlık
basmamıştı ama güneş pencerelerden çekilmişti. Yargıç
Taylor sessizliği sağladı.
“Sonra ne yaptı?”
Tanık güçlükle yutkundu. “Uzandı. Yanağımdan öptü.
Daha önce hiç büyük bir adamı öpmediğini, bir zenciyi
öpmesinin de sakıncası olmadığını söyledi. ‘Sen de beni öp
zenci,’ dedi. ‘Bırakın gideyim Bayan Mayella,’ dedim.
Kaçmaya çalıştım. Benden önce kapıya gitti. Onu itmek
zorunda kaldım. ‘Bırakın geçeyim,’ dedim. Tam bu sırada
Bay Ewell pencereden bağırmaya başladı.”
“Bay Ewell ne dedi?”

Tom Robinson yeniden yutkundu. Gözleri irileşti.
“Burada söylenmesi uygun düşmeyecek bir şey... Çocukların
ve hanımların duymaları doğru olmayacak bir şey...”
“Ne söyledi Tom? Jüriye ne söylediğini anlatmalısın.”
Tom Robinson gözlerini sımsıkı kapadı. “Lanet olası
orospu çocuğu, seni öldüreceğim,” dedi.
“Sonra ne oldu?”
“Bay Finch, öyle bir kaçış kaçtım ki ne olduğunu
bilmiyorum.”
“Tom, Mayella Ewell’a tecavüz ettin mi?”
“Hayır efendim.”
“Herhangi bir biçimde ona zararın dokundu mu?”
“Hayır efendim.”
“Mayella Ewell’ın gösterdiği yakınlığa karşı koydun
mu?”
“Bay Finch, elimden geleni yaptım. Bayan Mayella’yı
kırmadan, kaba davranmadan karşı koymaya çalıştım. Kaba
olmak istemedim. Onu itip kakmak istemedim.”
Tom Robinson’ın kendi çapında, Atticus kadar nazik,
terbiyeli bir insan olduğunu anladım. Babam daha sonra bana
anlatıncaya kadar, Tom’un sözlerindeki gücü
anlayamamıştım. Beyaz bir kadına, ne şartlar altında olursa
olsun el kaldırmaya cesaret edemez, ettikten sonra yaşamayı
aklından çıkarırdı. Bu durumda kaçmak en iyi yoldu... Oysaki
bu bir suç işaretiydi.
Atticus, “Tom yeniden Bay Ewell’a dönelim,” dedi. “Sana
bir şey söyledi mi?”
“Hayır söylemedi efendim. Söylemiş olabilir ama ben
orada değildim...”
Atticus sert bir tavırla, “Yeter,” dedi. “Ne duydun, kiminle
konuşuyordu?”

“Bay Finch, Bay Ewell Bayan Mayella’ya bakıyor, ona
bir şeyler söylüyordu.”
“Sen sonra kaçtın mı?”
“Kaçtım efendim.”
“Niçin kaçtın?”
“Korkmuştum efendim.”
“Niçin korktun?”
“Bay Finch, siz de benim gibi bir zenci olsanız, siz de
korkardınız.” Atticus oturdu. Bay Gilmer tanığın yanına
yaklaşıyordu ki Bay Link Deas yerinden kalktı ve bağırdı.
“Hepinizin şunu bilmesini istiyorum ki, bu çocuk benim
yanımda tam sekiz yıl çalıştı. En küçük bir ters davranışına
tanık olmadım.”
“Sesinizi kesin bayım!” Yargıç Taylor uykusundan
uyanmış bağırıyordu. Yüzü de pespembe olmuştu. “Link
Deas,” diye kükredi. “Eğer söyleyecek bir şeyiniz varsa sırası
geldiği zaman yemin eder söylersiniz. O vakte kadar, hemen
salondan çıkın efendim! Duydunuz mu? Çıkmazsanız davayı
ertelerim.”
Yargıç Taylor, keskin bakışlarla Atticus’a baktı. Hele bir
kelime söyle halin haraptır der gibiydi. Atticus ise başını
önüne eğmiş, kıs kıs gülüyordu.
Yargıç Taylor, kâtibe, Atticus’tan sonra söylenenleri
yazdıysa silmesini, “Bay Finch siz de benim gibi bir zenci
olsanız, korkardınız...” cümlesinden sonra bir şey
kalmamasını istedi. Jüriye bu müdahaleyi saymamalarını
söyledi. Sonra, “Devam edin Bay Gilmer,” dedi.
Bay Gilmer, “Yasalara itaatsizlikten otuz gün hapse mi
mahkûm olmuştun Robinson?” diye sordu.
“Evet efendim.”
“Ne yaptın?”

“Kavga etmiştim efendim.”
“Eve hüküm giydin, değil mi?”
Atticus başını kaldırdı. “Bunların hepsi yazıldı sanırım
sayın yargıç,” dedi. Bana bıkkın bir hali var gibi geldi.
Yargıç da aynı bıkkınlıkla, “Yine de tanık cevap vermeli,”
dedi.
“Otuz gün verdiler efendim.”
Bay Gilmer’ın, yasalara itaatsizlikten otuz günle
cezalandırılan bir kişinin, pekâlâ Bayan Mayella’nın ırzına
geçmeyi düşünebileceğini jüriye, içtenlikle söyleyeceğini
biliyordum.
“Robinson, tek elle odun yarmak, tahta parçalamakta epey
ustasın, değil mi?”
“Evet efendim. Öyle sanırım.”
“Bir kadının boğazını sıkacak ve onu yere fırlatacak kadar
güçlüsün değil mi?”
“Böyle bir şeyi asla yapmadım efendim.”
“Ama yapabilecek kadar güçlüsün?”
“Öyle efendim.”
“Gözün çoktandır Bayan Mayella’daydı. Değil mi
oğlum?”
“Hayır efendim. Ona hiç bakmadım.”
“Çok nazik biri olduğun için mi onun odunlarını kırıyor,
tahtalarını parçalıyordun?”
“Yalnız ona yardım etmek istiyordum efendim.”
“Çok cömertsin. İşten sonra evinde de yapılacak şeyler
oluyordu değil mi?”
“Evet efendim.”
“Niçin kendi evindeki işlere bakacağına, Bayan Ewell’la
meşgul oldun?”
“Evdekileri de yapıyordum efendim.”

“Epey çalışıyordun demek. Niçin?”
“Niçin ne efendim?”
“Bayan Mayella’nın işlerini görmeye neden bu kadar
hevesliydin?”
Tom Robinson, kararsızdı: Bir cevap aradığı belliydi.
“Hiç yardımcısı yok gibiydi. Dediğim gibi...”
“Evde Bay Ewell ve yedi çocuk varken mi?”
“Ona hiç yardım etmiyorlardı...”
“Onca işi hep iyiliğinden mi yaptın oğlum?”
“Yardım etmeye çalıştım.”
Bay Gilmer, jüriye anlamlı bir gülümsemeyle baktı. “Çok
cömert bir insana benziyorsun,” dedi. “Para almadan bu kadar
iş yapmak...”
“Evet efendim. Bayan Mayella’ya yardım etmeye
çalıştım. Onun için üzülüyordum. Ailesine bakmak için bütün
gücüyle çalışıyordu. Öbürleri...”
“Onun için üzülüyordun. Onun için üzüntü duydun
demek?” Bay Gilmer’ın başı tavana değecek gibi oldu.
Tanık fazlasıyla duygu içeren bir şey söylediğini
anlayınca sandalyesinde huzursuz bir kımıldayışla irkildi.
Ama olan olmuştu artık. Aşağıdakilerin hiçbiri Tom
Robinson’ın cevabını beğenmemişti. Bay Gilmer, aldığı
cevabın sindirilmesi için bir süre konuşmadı.
“Şimdi, geçen yıl kasım ayının yirmi birinci günü yine her
zamanki gibi evin önünden geçtin. Bayan Mayella içeri girip
dolabı parçalamanı mı istedi?”
“Hayır efendim.”
“Evin önünden geçtiğini inkâr mı ediyorsun?”
“Hayır efendim. Bayan Mayella bu kez evin içinde
yapılacak bir iş olduğunu söyledi.”

“Bayan Mayella, senden dolabın parçalanmasını istedi,
tamam mı?”
“Hayır efendim. Tamam değil.”
“O halde, Bayan Mayella’nın yalan söylediğini ileri
sürüyorsun?”
Atticus ayağa kalkmıştı. Ama Tom Robinson buna gerek
bırakmadı. “Hayır efendim,” dedi. “Yalan söylediğini iddia
etmiyorum. Yalnız karıştırdığını söylüyorum.”
Bay Gilmer’ın sorduğu bundan sonraki on soruda, Tom
Robinson, Bayan Mayella’nın yanıldığını, olayları
karıştırdığını sürekli bir biçimde, kelimelerini değiştirmeden
yineledi.
“Seni evden Bay Ewell kovmadı mı oğlum?”
“Hayır efendim. Böyle bir şey yaptığını hatırlamıyorum.”
“Hatırlamamakla neyi söylemek istiyorsun?”
“Beni evden atacak kadar orada kalmadığımı anlatmak
istedim. Korktuğumu söylemiştim efendim.”
“Vicdanın rahat olduktan sonra niçin korkacaksın? Bayan
Mayella’ya karşı koyduğunu söyledin, seni inciteceğinden mi
korkup da kaçtın?”
“Hayır efendim. Dava edileceğimden, şimdi olduğu gibi
mahkeme karşısına çıkartılacağımdan korktum.”
“Tutuklanmaktan, yaptığın şeylerle yüzleşmekten mi
korktun?”
“Hayır.”
“Bana karşı mı geliyorsun oğlum?”
“Hayır efendim. Böyle bir niyetim yok.”
Bay Gilmer’ın sorgulamasının ancak bu kadarım
dinleyebildim. Çünkü Jem, beni Dill’i dışarı çıkartmam için
zorlamıştı. Dill, her ne sebeptense ağlamaya başlamıştı.
Susmak bilmiyordu. Önce sessiz sessiz ağlıyordu. Sonra

hıçkırıkları çevreden duyulmaya başlandı. Jem, Dill’i dışarı
çıkarmazsam, buna beni zorlayacağını, Peder Sykes da
çıkmamızın daha iyi olacağını söyledi. Ben de, Dill’i alıp
dışarı çıktım. Dill’in o gün bir şeyi yoktu. Galiba evden
kaçışının etkisinden daha kurtulamamıştı.
Merdivenlerin alt basamaklarına varınca, “İyi değil
misin?” diye sordum.
Dill, merdivenleri inerken kendini toplamaya çalışıyordu.
Bay Link Deas merdivenlerde tek başına duruyordu.
Yanından geçerken, “Bir şey mi oldu Scout?” diye sordu.
Omzumun üstünden, “Hayır,” diye cevap verdim. “Dill
hastalandı.”
Dill’e, “Ağaçların altına gidelim,” dedim. “Galiba sıcak
dokundu sana.” En büyük meşe ağacını seçtik. Altına
oturduk.
“Kime ağlıyorsun? Tom’a mı?”
“Hayır. Ona dayanamadım,” dedi Dill. “İhtiyar Bay
Gilmer’a. Tom’a o kadar kötü davranmasına...”
“Dill, bu onun görevi. Eğer Bay Gilmer olmasa avukatlar
da olmazdı sanırım...”
Dill sabırla derin bir soluk aldı. “Bunları biliyorum Scout.
Konuşma biçimi beni hastalandırdı.”
“Öyle davranmak zorundaydı Dill. O...”
“Ama daha önce öyle...”
“Dill, onlar kendi tanıklarıydı.”
“Evet ama Bay Finch, Bayan Mayella’ya ve Bay Ewell’a
karşı öyle davranmadı. Adamın durmadan Tom’a oğlum diye
hitap etmesi, söyledikleriyle alay etmesi, aldığı her cevapta
jüriye bakması...”
“Dill, ne de olsa karşısındaki bir zenci.”

“Umurumda bile değil. Bay Gilmer’ın davranışını doğru
bulmuyorum. Hiç kimsenin o biçimde konuşmaya hakkı
yok...”
“Bu Bay Gilmer’ın âdetidir Dill. Hep böyle yapar. Hepsi,
bütün savcılar böyledir.”
“Finch kimseye öyle davranmıyor ama.”
“Atticus bir örnek olamaz Dill...” Bayan Maudie
Atkinson’ın bir sözünü bulmaya çalışıyordum. Sonunda
aklıma geldi. “Atticus, sokakta nasılsa, mahkemede de
öyledir.”
Dill, “Ben bunu demek istemedim,” dedi.
Arkamızdan bir ses, “Ben senin ne demek istediğini
anladım oğlum,” dedi. Önce sesin meşe ağacından geldiğini
sandık. Fakat bu, Bay Dolphus Raymond’dı. Ağacın yanından
başını uzatıp baktı.

Yirminci Bölüm
“Buraya gel oğlum. Sana midenin bulantısını geçirecek
bir şey vereceğim.”
Bay Dolphus Raymond kötü bir insan olduğu için
çağrısını istemeye istemeye kabul ettim. Bay Raymond’la
arkadaş olmamızın Atticus’un hoşuna gitmeyeceğini
biliyordum. Alexandra hala da istemezdi.
İçinden bir kamışın çıktığı kesekâğıdını Dill’e uzatarak,
“Al,” dedi. “Bir yudum iç. İyi gelir.”
Dill, kamışı emdi. Gülümsedi. Sonra doya doya emdi.
“Çok güzel,” dedi Bay Raymond. Bir çocuğa kötülük
etmekten zevk aldığı belliydi.
“Dikkat et,” diyerek Dill’i ikaz ettim.
Dill kamışı bıraktı. “Scout, içindeki koladan başka bir şey
değil.”
Bay Raymond sırtını ağaca dayayarak çimenlerin üstüne
oturdu. “Beni ele vermeyeceksiniz değil mi? Sonra şöhretimi
zedelersiniz.”
“Yani siz hep bu kesekâğıdının içinden kola mı
içiyorsunuz? Sade kola mı?”
“Evet küçükhanım,” diye onayladı Bay Raymond. Bay
Raymond’ın kokusu hoşuma gitmişti. Pamuk tohumu, deri ve
at kokuyordu. Hayatımda ilk kez İngiliz tipi binici çizmeleri

giymiş birini görüyordum. “Hep bunu içerim. Çoğunlukla
elbette.”
“O halde yarısı... Özür dilerim efendim,” diyerek kendimi
tuttum. “Maksadım...”
Bay Raymond keyifle güldü. Hiç de alınmışa
benzemiyordu.
Terbiyeli olmaya çalışarak, “Peki bu yaptığınızı niçin
yapıyorsunuz?” diye sordum.
“Ne... Ha, evet... Niçin içiyormuş gibi yaptığımı
soruyorsun. Çok basit. Bazı kimseler yaşadığım hayatı
beğenmiyorlar. Canları cehenneme... Hiçbiri umurumda değil.
Ama yine de olmuyor. Anlaşıldı mı?”
“Hayır efendim.”
“Onların eline bir neden veriyorum, tamam mı. Böylece
olayları bir nedene bağlama fırsatını buluyorlar. Arada sırada
kasabaya iniyorum. Elimde bir kesekâğıdı olunca millet
Raymond yine içiyor diyor. Artık değişemez diyorlar. Elinde
değil. Onun için böyle yaşıyor.”
“Doğru yapmıyorsunuz Bay Raymond...”
“Doğru değil ama çok yardımı oluyor. Aramızda kalsın
Bayan Finch, ben içkiye düşkün değilim. Ama hiçbir zaman
yaşadığım hayatı, yaşamak istediğim hayat olduğu için
yaşadığımı anlayamayacaklar.”
Bu melez çocuk sahibi, kimseye aldırış etmeyen günahkâr
adamı dinlememin doğru olmadığını biliyordum. Ama
büyülenmiş gibiydim. Kendini bu kadar mahkûm eden bir
insanla ilk olarak karşılaşıyordum. Peki, niçin bize en gizli
sırrını açmıştı? Nedenini sordum.
“Çünkü siz çocuksunuz. Anlarsınız,” dedi. “Sonra
duydum ki...”

Başını Dill’den yana salladı. “Bunun duyguları daha
sertleşmemiş. Bir parça büyüsün, hoş görmeyi, katlanmayı
öğrenecektir. Hastalanmayacak, ağlamayacaktır. İnsan olarak
birçok şeye üzülecektir ama... artık ağlamayacaktır. Ancak
birkaç yıl ister.”
“Ağlamak mı Bay Raymond, neye?” diye sordu Dill.
Erkek olduğunu kavramaya başlamıştı sanırım.
“İnsanların birbirlerine verdikleri acıya... Kimilerinin hiç
düşünmeden neden oldukları felaketlere. Beyazların siyahlara
yaşattığı cehennem hayatına... Onların da birer insan
olduklarını akıllarına bile getirmeyişlerine...”
“Atticus, bir zenciyi aldatmanın, bir beyazı aldatmaktan
on kere daha kötü olduğunu söyler,” diye mırıldandım. “Bir
insanın yapabileceği en kötü harekettir.”
“O kadar da değil Bayan Finch... Babanız eşsiz bir
insandır... Henüz dünyayı yeteri kadar görmediniz. Bu
kasabayı bile iyice tanımıyorsunuz... Şimdi yerlerimize
gidebiliriz...”
Bay Gilmer’ın sorgulamasını kaçırmak üzere olduğumuzu
hatırladım. Güneşe baktım. Meydanın batı yakasından
mağaza çatılarının gerisine hızla çekiliyordu.
“Hadi Dill,” dedim. “Artık iyisin değil mi?”
“Evet. Tanıştığımıza memnun oldum Bay Raymond. İçki
için teşekkür ederim. İyi geldi.”
Yıldırım hızıyla adliye binasına girdik, merdivenleri ikişer
üçer atlayarak balkona çıktık. Peder Sykes’ın önüne geldik.
Yerlerimiz korunmuştu.
Salon sessizdi. Bebeklerin nerede olduklarını yine merak
ettim. Yargıç Taylor’ın purosu dudaklarının ortasında
kahverengi bir leke haline gelmişti. Bay Gilmer, masasındaki

sarı kâğıtlardan birine bir şeyler yazıyordu. Mahkeme
kâtibiyle yarış eder gibiydi. “Eyvah,” dedim. “Kaçırdık.”
Atticus, jüriye yaptığı konuşmasının yarısına gelmişti.
Sandalyesinin yanında duran çantasından birtakım kâğıtlar
almıştı. Tom Robinson bu kâğıtlarla oynuyordu.
“Sağlam bir delil olmadan bu adam işlemediği bir suçla
itham ediliyor ve hayatına kastediliyor...”
Jem’i dürttüm, “Ne kadar zamandır konuşuyor?”
“Yeni başladı. Kazanacağız Scout. Kazanmamamız diye
bir şey yok. Beş dakikadır konuşuyor. Her şeyi o kadar açık
ve basit bir biçimde... neyse sonra anlatırım.”
“Bay Gilmer?”
“Yeni bir şey yok... Her zamanki gibi.”
Yeniden aşağı baktık. Atticus, mektup yazdırdığı zamanki
gibi yansız bir sesle, güçlük çekmeden konuşuyordu. Jürinin
önünde ağır ağır bir ileri bir geri yürüyordu. Jüri dikkat
kesilmişe benziyordu. Başları yukarıda, Atticus’u izliyorlardı.
Atticus durdu. Sonra her zaman yaptığı bir şeyi yaptı.
Saatini zinciriyle birlikte çıkardı. “Mahkemenin izniyle,”
diyerek masanın üstüne koydu.
Yargıç Taylor başıyla onayladı. O zaman Atticus, yine, o
zamana kadar ne herkesin içinde ne de yalnız başınayken
yaptığı bir şey yaptı. Yeleğinin düğmelerini çözdü. Yakasını
açtı. Kravatını gevşetti. Yatma vakti gelip de soyunması
gerektiği zamana kadar elbisesinin en küçük bir yerinin bile
yerinden oynamadığına alıştığımız için Atticus karşımıza
çırılçıplak çıkmış gibi geldi. Dehşetle bakıştık.
Atticus, ellerini cebine soktu. Jüriye dönerken altın yaka
düğmesinin ve dolmakalemiyle kurşunkaleminin uçlarının
ışıkta parladığını gördüm.

“Baylar,” dedi. Jem’le yine bakıştık. Atticus, “Scout!”
dese bu kadar olurdu. Sesinin yansız, uzak, ağırbaşlı havası
yok olmuştu. Jüriyle içtenlikle, sanki postanenin köşesinde
duran sıradan insanlarmış gibi konuşuyordu.
“Baylar,” diyordu. “Kısa keseceğim. Geri kalan vaktimi,
size, bu davanın zor bir dava olmadığını anlatmakla geçirmek
istiyorum. İstediğim, davalının bütün kuşkulara karşılık suçlu
olmadığına karar vermenizdir. Bu dava ak ile kara kadar basit
bir davadır.
Tom Robinson’ın işlediği iddia edilen suçu, tıbbi yollarla
kanıtlamaktan yoksunuz. Eyalet bize bu hakkı tanımıyor. İki
tanığın sözlerine kulak vermemiz gerekiyor. Davalı suçlu
değil, ama bu salonda suçlu biri oturuyor.
Suçlu diyorum baylar, çünkü Bayan Mayella’yı bu yola
sürükleyen şey, içindeki suçluluk duygusudur. Bayan Mayella
bir suç işlemiş değildir. Yalnız zamanın koyduğu sert bir
kuralı bozarak hayatımızı altüst etmiştir. Bayan Mayella,
korkunç bir bilgisizliğin ve yoksulluğun kurbanıdır. Ama yine
de ona acımıyorum. Çünkü o beyaz. Yani kabahatinin,
kötülüğünün tamamıyla farkında. Ama istekleri bozduğu
kuraldan daha güçlü olduğu için bozmakta sakınca görmedi.
Diretti. Her çocuğun yapmak eğiliminde olduğu şeyi yaptı...
Suçunu üzerinden atmak istedi. Ama bu davada, Bayan
Mayella, çaldığı eşyayı saklamaya çalışan bir çocuk kadar
masum olsaydı sorun olmazdı. Fakat o kurbanını öldürmeye
çalışıyor... Kurbanını uzaklaştırmaya, bu dünyadan yok
etmeye, kabahatinin delilini yok etmeye...
Kabahatinin delili nedir? Tom Robinson, bir insan. Bayan
Mayella Tom Robinson’ı ortalıktan kaldırmalıydı. Tom
Robinson ona her gün yaptığı şeyi hatırlatıyordu. Bayan
Mayella ne yaptı? Bir zenciye aşk ilan etti.

Bayan Mayella bir zenciyi baştan çıkarmak istemişti.
Toplum yaşamımızda sözü bile edilemeyecek bir şey bu.
Siyah bir adamı öpmüştü. Yaşlı bir amcayı değil de güçlü
kuvvetli bir zenciyi. Kuralı bozduğu zaman bir şeyin farkında
değildi. Ama sonra her şey bir kâbus gibi üzerine çöktü.
Babası görmüştü. Davalı, Bayan Mayella’nın babasının
sözlerini yineledi. Babası ne yapmıştı? Bilmiyorum. Ama
Mayella Ewell’ı, birisi kıyasıya dövmüştü. Bay Ewell’ın ne
yaptığını tamamıyla bilmiyoruz. Bu koşullar altında Tanrı’dan
korkan namuslu bir beyazın yapacağı şeyi yaptı... Sol eliyle
imzaladığından kuşku duymadığımız bir ifade verdi. Şimdi
karşınızda oturan Tom Robinson bunu biricik sağlam eli olan
sağ eliyle yaptı.
Ve böylece namuslu, alçakgönüllü ve sessiz, bir beyaz
kadına acıyacak kadar duygulu bir zenci, iki beyazın sözlerini
yalanlamak zorunda kaldı. Sizlere bu iki beyazın
davranışlarını ve durumlarını anlatacak değilim... Kendiniz
gördünüz. Hepsi, Maycomb şerifi dışında, hepsi yaptıkları
tanıklıktan kuşkuya düşülmeyeceğini, bütün zencilerin yalan
söylediğini, bütün zencilerin ahlakı bozuk insanlar olduklarını
önceden kabul edeceğinize karşı duydukları bir güven havası
içinde konuştular.
Baylar, bunun bir yalan olduğunu, Tom Robinson’ın
derisinin siyah olduğunu bildiğimiz kadar iyi biliyoruz.
Gerçek şudur. Bazı zenciler yalan söylerler, bazı zenciler
kadınlara karşı saygısızdır, beyaz kadın olsun, siyah kadın
olsun, fark etmez. Fakat bütün bunlar yalnız bir ırkı değil,
bütün insanlığı ilgilendiren suçlardır. Bu salonda hayatında
yalan söylememiş, ahlaksız bir davranışta bulunmamış bir
insan olabileceğini sanmıyorum. Bir kadına istekle bakmayan
bir erkeğin bulunabileceğinden de kuşkuluyum.”

Atticus sustu. Mendilini çıkardı. Sonra gözlüklerini sildi.
Bir “ilk”e daha tanık olduk. Atticus’un terlediğini hiç
görmemiştik. Yüzü, hiç terlemeyenlerdendi. Ama şimdi derisi
pırıl pırıl parlıyordu.
“Karşınızdan ayrılmadan önce bir şey daha söyleyeceğim
efendim. Thomas Jefferson insanların eşit yaratıldığını
söylemişti. Bu Kuzeylilerin ve Washington’ın kadın
memurlarının bize dikte etmeye bayıldıkları bir cümledir.
İçinde bulunduğumuz 1935 yılında bu cümleyi gereksiz
yerlerde, her türlü koşullara uyacak biçimde kullanma eğilimi
var. Aklıma gelen en komik örnek, okullarda tembel
çocukların çalışkanlarla birlikte sınıf geçirilmeleri.
Eğitimciler, geride bırakılan çocukların aşağılık duygusuna
kapılacaklarını ciddiyetle savunuyorlar. Çünkü insanlar eşit
yaratılmıştır. Hepimiz insanların eşit haklara sahip olmadığını
biliyoruz. Daha doğrusu bazılarının bizi inandırmaya
çalışmaları biçiminde eşit olmadıklarını biliyoruz. Kimileri
başkalarından daha zekidirler, kimilerinin ellerinde daha çok
fırsat vardır! Çünkü bu fırsatlarla doğmuşlardır. Kimileri
başkalarından daha çok para kazanır... Kimileri normal bir
insandan daha yetenekli doğmuştur.
Ama bu ülkede öyle bir yer vardır ki, orada bir dilenci
Rockefeller, bir aptal Einstein, bir cahil herhangi bir kolej
müdürüyle eşittir. Aynı haklara sahiptir. Baylar, bu yer bir
mahkemedir. Bu Birleşik Devletler Yüksek Mahkemesi
olabildiği gibi herhangi bir eyaletin küçük mahkeme salonu
da olabilir. Başka birçok kurum gibi bizimkinin de bazı
eksiklikleri elbette vardır. Ama bu ülkede, mahkemelerimiz
eşitçidirler ve mahkemelerimiz için de bütün insanlar eşit
yaratılmışlardır.

Ülkemizin adaletine bütün yüreğimle inanacak kadar
ülkücü bir insan değilim. Jüri düzeni de benim için ideal
değildir. Baylar, bir mahkeme, sizin, karşımda oturan sizlerin
her birinizden daha üstün değildir. Bir mahkeme ancak
jürisinin kusursuzluğu kadar kusursuz olabilir. Bir jüri de onu
oluşturan insanlara bağlıdır. Baylar, dinlediklerinizi
duygularınıza kapılmadan gözden geçireceğinize, bir karara
varacağınıza ve davalıyı ailesine geri vereceğinize
inanıyorum. Tanrı adına, görevinizi yerine getirin.”
Atticus’un sesi alçalmıştı. Jürinin önünden çekilirken
duyamadığım bir şey söyledi. Jüriden çok kendi kendine
söylemişti galiba. Jem’i dürttüm. “Ne dedi?”
“Tanrı adına Tom’a inanın dedi galiba.”
Birden Dill üzerimden Jem’e uzanıp omzunu sarstı.
“Şuraya bak.”
Deli gibi çarpan yüreklerimizle Dill’in parmağını
izledik... Aşağıda, Calpurnia, dosdoğru Atticus’un yanına
gidiyordu.

Yirmi Birinci Bölüm
Calpurnia, çekingen bir tavırla parmaklığın önünde durdu.
Yargıç Taylor’ın dikkatini üzerine çekene kadar bekledi.
Temiz bir önlük takmıştı. Elinde de bir zarf vardı.
Yargıç Taylor onu tanıyarak, “Siz Calpurnia’sınız değil
mi?” dedi.
Calpurnia, “Evet efendim,” diye karşılık verdi. “Bu mesajı
Bay Finch’e vermeme izin verir misiniz efendim? Davalıyla
ilgisi yok.”
Yargıç Taylor onaylayınca Atticus zarfı Calpurnia’dan
aldı. Açtı. Okudu ve, “Sayın yargıç,” dedi. “Mesaj kız
kardeşimden. Çocuklarımın ortadan kaybolduklarını yazıyor.
Öğleden beri eve uğramamışlar... Ben... izin verir misiniz?”
Bay Underwood, “Çocukların nerede olduğunu biliyorum
Atticus,” diye seslendi. “Şurada, zencilerin balkonundalar...”
Herkes dönüp bize baktı. Atticus, “Jem,” diye seslendi.
“Buraya gelin,” Sonra yargıca duyamadığımız bir şeyler
söyledi. Peder Sykes’ın önünden geçip merdivenlere
yollandık.
Merdivende bizi Atticus ve Calpurnia karşıladı.
Calpurnia’nın canlılığına karşılık, Atticus’un yorgun, bitkin
bir hali vardı.

Jem, heyecandan yerinde duramıyordu. “Kazandık, değil
mi?”
Atticus kısaca, “Hiç bilmiyorum,” dedi. “Öğleden sonra
hep burada mıydınız? Calpurnia’yla eve dönüp yemeğinizi
yiyin... Evden dışarı adım atmayın.”
“Atticus, ne olur geri gelelim,” diye yalvardı Jem. “Kararı
dinlememize izin verin, yalvarırım...”
“Jüri içeri girdikten birkaç dakika sonra bile çıkabilir. Hiç
belli olmaz...” Atticus’un kararı dinlememize izin vermek
istediğini durumundan anlıyorduk. “Pekâlâ her şeyi başından
sonuna kadar dinlediniz, geriye kalanını da dinlemenizde bir
sakınca görmüyorum. Bakın ne diyeceğim, hep birlikte eve
gidip yemeklerinizi yiyin. Acele etmenize gerek yok...
Önemli bir sorun çıkarmayacağınıza inanıyorum...
Döndüğünüzde jüri daha kararını vermemişse bizimle birlikte
beklersiniz. Ama siz daha dönmeden her şeyin sona ereceğini
sanıyorum.”
Jem, “Tom Robinson konusunda bu kadar çabuk karar
vereceklerini mi sanıyorsunuz?” diye sordu.
Atticus cevap vermek için ağzını açtı. Ama birden
vazgeçip kapattı. Yanımızdan uzaklaştı.
Peder Sykes’ın yerlerimizi başkalarına vermemesi için
dua ettim. Sonra jüri karar vermek için çekildiğinde
dinleyicilerin yemek yemek için topluluklar halinde dışarı
çıkacağını hatırlayınca dua etmeyi bıraktım.
Calpurnia bizi önüne katıp eve götürdü. “Hepinizin canlı
canlı derisini yüzmeli,” diye bir yandan da söyleniyordu.
“Bay Jem küçük kız kardeşinizi olsun götürmemeliydiniz.
Her şeyi dinlediniz demek? Bayan Alexandra durumu
öğrenince mutlaka baygınlıklar geçirecektir! Çocukların
dinleyeceği bir dava değildi bu...”

Sokak lambaları yanmıştı. Altlarından geçerken,
Calpurnia’nın ciddi, sert yüzüne bakıyorduk. “Bay Jem ben
sizi akıllı bir şey sanırdım... O sizin küçük kız kardeşiniz...
Kendinizden utanmalısınız! Kız kardeşinizi böyle bir davayı
dinlemeye nasıl götürürsünüz!”
Keyfim yerindeydi. O kadar kısa zaman içinde o kadar
çok şey olmuştu ki, bunların üstünde teker teker düşünmek
yıllar alacaktı. Şimdi de Calpurnia, sevgili Jem’ini yerden
yere çalıyordu. Acaba gene nasıl bir olağanüstülük olacaktı?
Jem kıkırdayarak, “Sen de dinlemek istemez misin Cal?”
diye sordu.
“Susun, kesin sesinizi! Utançtan yerin dibine geçeceğiniz
yerde bir de gülüyorsunuz...” Calpurnia bundan sonra
birtakım tehditler savurdu. Jem, bir parça pişman olmuşa
benziyordu. Evin merdivenlerini her zaman yaptığı gibi, “Bay
Finch terbiyenizi vermezse ben vereceğim,” diyerek çıktı.
Bizi de sırtımızdan iterek içeri soktu.
Dill’in bizimle yemek yemesine ses çıkarmadan razı oldu.
Alexandra hala Calpurnia’dan nerede olduğumuzu öğrenince
aklını kaçıracak duruma geldi. Atticus’un yemekten sonra
yeniden dönmemize izin verdiğini söyleyince çok kırıldığını
sanıyorum. Çünkü yemek sırasında bir tek kelime konuşmadı.
Calpurnia’nın tabağına koyduğu yiyeceğe üzüntülü üzüntülü
bakıyordu. Calpurnia, tabaklarımıza yemeklerimizi koyarken
bir yandan da, “Kendinizden utanın,” diye söyleniyordu. En
sonunda, “Hadi bakalım... Yavaş yavaş yiyin,” diyerek
tepemizden çekildi.
Peder Sykes yerlerimizi korumuştu. Eve gidip gelişimizin
hemen hemen bir saat aldığını anlayınca epeyce şaşırdım.
Mahkeme salonunda pek az değişiklik vardı: Bir kere jüri

üyelerinin yeri boştu. Yargıç Taylor da biz yerlerimize
otururken içeri girdi. Davalı da girmişti.
Jem, “Kimse yerinden kıpırdamamış,” dedi.
Peder Sykes, “Jüri dışarı çıkınca biraz dolaşıp geri
geldiler,” dedi. “Erkekler kadınlara yiyeceklerini getirdiler.
Çocukların karnını doyurdular.”
“Siz ne kadar ayrıldınız?” diye sordu Jem.
“Yarım saat kadar. Bay Finch ve Bay Gilmer bir süre daha
konuştular. Sonra yargıç karar vermek üzere jüri üyelerinin
çekilebileceğini söyledi.”
“Yargıç nasıldı?” diye sordu Jem.
“Nasıl mı? Gayet iyiydi. Şikâyet edebilecek bir şey yok...
Pek taraf tutmadı. Neye inanırsanız, öyle karar verin, dedi.
Hatta biraz bizim tarafımızı tuttu galiba...” Peder Sykes başını
kaşıdı.
Jem gülümseyerek, “Taraf tutmasına gerek yok,” dedi.
“Üzülmeyin. Davayı biz kazandık. Dinlediğimiz şeylerden
sonra bir jüri, başka türlü bir karar veremez. Olanaksız bu.”
“Bu kadar emin olmayın Bay Jem. Şimdiye kadar bir
jürinin, bir zencinin yararına, bir beyazın zararına karar
verdiğine tanık olmadım...”
Jem, bu davanın bir ilk olacağını söyledi. Bundan sonra
dinlediğimiz tanıkların sözlerini, Jem’in tecavüz olaylarına
uygulanan yasa konusundaki düşünceleriyle birlikte dinledik.
Kadın, razı olursa bu tecavüz olmaktan çıkıyordu. Ama o
zaman da kadının en az on sekiz yaşında olması gerekiyordu.
Mayella on dokuz yaşındaydı.
Peder Sykes, “Bay Jem,” diye fısıldadı. “Küçük kızların
dinleyeceği şeyler değil bunlar.”
Jem, “Neden söz ettiğimizi bile anlamaz,” dedi. “Scout,
anlamıyorsun, değil mi?”

“Ne diyorsun sen, elbette anlıyorum. Söylediğin her
kelimenin anlamını biliyorum.” Belki de bunları pek
inandırıcı bir biçimde söylemiştim. Çünkü ondan sonra Jem
bu konuda tek kelime söylemedi.
“Saat kaç peder?” diye sordu.
“Sekize geliyor.”
Aşağı baktım. Atticus elleri cebinde dolaşıyordu. Ön
pencerelere doğru gitti. Sonra jürinin oturduğu yeri çeviren
parmaklığın çevresinde dolaştı. Kürsüde oturan Yargıç
Taylor’ı inceledi. Bakışlarımız karşılaşınca el salladım.
Selamımı bir baş hareketiyle aldı. Sonra gezinmeye devam
etti.
Bay Gilmer, pencerenin önünde durmuş, Bay
Underwood’la konuşuyordu. Kâtip Bert, ayaklarını masaya
dayamış birbiri ardına sigara içiyordu. Bu kadar dolu bir
salonun bunca sessiz oluşuna ilk defa tanık oluyordum. Arada
sırada ağlayan veya dışarı çıkmak isteyen çocukların seslerini
duyuyorduk. Fakat büyükler sanki kilisedeymiş gibi
konuşmadan, sessiz sedasız oturuyorlardı. Balkonda, zenciler
de aynı sessizlik içinde bekliyorlardı.
Adliye binasının eski saati, kemiklerimizi titreten bir
şiddetle sekiz kere çaldı.
Dill derin bir uykudaydı. Başını Jem’in omzuna
dayamıştı. Jem’in de sesi soluğu çıkmıyordu.
Jem, sevinç ve mutlulukla, “Evet Scout,” diye cevap
verdi.
“Sana kalsa beş dakika sürecekti.”
Jem kaşlarını kaldırdı. “Anlayamadığın şeyler var,” dedi.
O sırada tartışmaya girişemeyecek kadar yorgundum ama
yine de bir hayli uyanıktım sanırım. Yoksa içimi yavaş yavaş

kaplayan duyguların farkında olamazdım. Gece epeyce sıcak
olmasına karşın içim ürperiyordu.
Atticus, gezinmesine son vermiş, ayağını bir sandalyenin
alt çıtasına dayamış bacaklarını ovuyordu. Bay Tate’in, “Tom
Robinson sizindir Bay Finch...” diyeceğini umuyordum.
Fakat Bay Tate buyurgan bir sesle, “Düzen sağlansın,”
dedi. Aşağıda, başların birden irkildiğini gördüm. Bay Tate,
salondan çıktı. Biraz sonra yanında Tom Robinson’la döndü.
Tom’u Atticus’un yanındaki yerine götürdü. Yargıç Taylor,
canlanmış, dimdik oturuyordu. Bakışları boş jüri
sandalyelerindeydi.
Ondan sonra olanlar bir düşteymiş gibi geçti. Düşteymiş
gibi jüri üyelerinin döndüğünü, suyun içinde hareket eden
insanlar gibi yürüdüklerini gördüm. Yargıç Taylor’ın sesi çok
uzaklardan geliyordu. Yalnız bir avukat çocuğunun
görebileceği, anlayabileceği bir şeyi fark ettim.
Jüri, mahkûm ettiği davalıya asla bakmaz. Jüri
üyelerinden bir teki bile içeri girince Tom Robinson’a
bakmadı. Jüri başkanı, Bay Heck Tate’e bir kâğıt parçası
uzattı. Yargıç Taylor bu kâğıdı aldı.
Yargıç Taylor, jüri üyelerine tek tek sorarken gözlerimi
sımsıkı kapattım. “Suçlu... suçlu... suçlu... suçlu...” Gizlice
Jem’e baktım. Balkon demirini kavrayan parmakları
bembeyazdı. Sanki her “suçlu” kelimesinde sırtına bıçak
saplanıyormuş gibi omuzları titriyordu.
Yargıç Taylor, bir şeyler söylüyordu. Tokmağı elindeydi
ama kullanmıyordu. Hayal meyal, Atticus’un önündeki
kâğıtları çantasına koyduğunu gördüm. Sonra mahkeme
kâtibinin yanına gitti. Ona bir şeyler söyledi. Bay Gilmer’a
dönerek başını hafifçe eğdi ve sonra Tom Robinson’ın yanına
geldi. Bir şeyler fısıldadı. Konuşurken elini, Tom Robinson’ın

omzuna koymuştu. Sonra gidip sandalyesinin arkasından
ceketini aldı. Omuzlarına attı. Mahkeme salonundan çıktı.
Ama her zamanki kapıdan değil. Bir an önce eve varmak
istiyordu sanırım. Çünkü ortadaki iskemleler arasındaki
boşluktan geçip güney kapısına doğru yöneldi. Başını kaldırıp
bize bile bakmadı.
Bir yandan dürtükleniyordum. Ama bakışlarımı aşağıdaki
insanlardan ve yalnız başına uzaklaşan Atticus’tan ayırmak
istemiyordum.
“Bayan Jean Louise?”
Döndüm. Hepsi ayağa kalkmışlardı. Çevremizdeki,
ayaktaki, duvar dibindeki zenciler hep ayağa kalkmışlardı.
Peder Sykes’ın sesi, Yargıç Taylor’ınki kadar uzaktan
geliyordu.
“Bayan Jean Louise, ayağa kalkın. Babanız gidiyor.”

Yirmi İkinci Bölüm
Şimdi ağlama sırası Jem’deydi. Neşeli kalabalık arasından
geçerken yüzü öfkeli yaşlarla ıslanmıştı. Atticus, sokak
lambasının altında sanki hiçbir şey olmamış gibi duruyordu.
Yeleğinin düğmeleri ilikli, yakası ve kravatı yerli yerindeydi.
Saatinin zinciri parlıyordu. Yine o kayıtsız halini takınmıştı...
Jem, “Doğru değil bu Atticus,” dedi.
“Haklısın oğlum.”
Alexandra yatmamıştı. Bizi bekliyordu. Geceliğiyleydi.
Korsesinin de üstünde olduğuna yemin edebilirdim.
“Üzüldüm kardeşim,” diye mırıldandı. Atticus’a hiç
“kardeşim” dediğine tanık olmadığımızdan, yan gözle Jem’e
baktım. Ama o dinlemiyordu. Tom Robinson’ın mahkûm
oluşunda, Atticus’u suçlu buluyor mu acaba diye düşündüm.
Hala, Jem’i işaret ederek, “Nasıl? İyi mi?” diye sordu.
Atticus, “Bir süre sonra kendine gelir,” diye cevap verdi.
“Biraz ağır geldi.” Sonra içini çekti. “Ben yatmaya
gidiyorum,” dedi. “Sabahleyin kalkmazsam uyandırmayın.”
“Bence onların bunu görmesine izin...”
Atticus, “Burası onların ülkesi kardeşim,” diyerek
Alexandra halanın sözünü kesti. “Bu ülkeyi bu hale biz
getirdik. Böyle şeylerle başa çıkmayı öğrensinler.”
“Evet ama mahkemeyi dinlemelerine de gerek yoktu...”

“Mahkeme de misyoner toplantıları kadar temsil ediyor
Maycomb’u.”
“Atticus!” Alexandra halanın gözlerinde düşünceli bir
ifade vardı. “Bu iş yüzünden başkaları hakkında kötü şeyler
düşüneceğini hiç sanmazdım.”
“Yalnız yorgunum, o kadar. Ben yatmaya gidiyorum.”
“Atticus...” dedi Jem.
Atticus kapının önündeydi. Döndü. “Ne var oğlum?”
“Bunu nasıl yapabilirler! Nasıl?”
“Bilmiyorum. Yaptılar işte. Daha önce de yapmışlardı. Bu
gece de yaptılar. Gene yapacaklar. Böyle bir şey yaptıkları
zaman galiba sadece çocuklar ağlıyor. İyi geceler!”
Sabahları en kötü şeyler bile daha güzel bir görünüm
kazanır. Atticus, her zamanki gibi erkenden kalkmıştı. Oturma
odasına girdiğimizde, gazetesinin arkasındaydı. Jem’in
uykulu yüzünde ağzı bir şey sormak için açılıp kapandı.
Atticus, “Daha üzülmenin sırası değil,” diyerek onu
yatıştırdı. Hep birlikte yemek odasına geçtik. “Daha bu iş
sona ermedi. Temyiz hakkımız var. Aman Tanrım, Cal bu da
ne?” Atticus’un şaşkın gözlerle kahvaltı tabağına bakıyordu.
Calpurnia, “Tom Robinson’ın babası bize bu pilici
yollamış,” dedi. “Hemen pişirdim.”
“Çok teşekkür ettiğimi söyle... Ama Beyaz Saray’da bile
kahvaltıda piliç yemezler. Bunlar ne?”
Calpurnia, “Çörek,” dedi. “Otelde çalışan Estelle yolladı.”
Atticus ona hayretle bakıyordu Calpurnia, “Siz gelin de
mutfaktakilere bakın,” dedi.
Ardından hepimiz mutfağa girdik. Mutfak masası
tepeleme yiyecekle doluydu.

Calpurnia, “Bunları bu sabah geldiğimde arka
merdivenlerde buldum,” dedi. “Onlar yaptıklarınızı değerli
buluyorlar Bay Finch. Fazla ileri gitmediler değil mi?”
Atticus’un gözleri yaşlarla dolmuştu. Bir süre konuşmadı.
Sonra, “Çok minnettar kaldığımı söyle,” dedi. “Onlara de ki,
böyle armağanlar vermenin sırası değil.”
Atticus mutfak kapısına yöneldi. Yemek odasına geçti.
Alexandra haladan özür diledi. Şapkasını giyip çıktı.
Holden Dill’in sesi duyuldu. Bunun üstüne Calpurnia,
Atticus’un hiç ellemediği tabağını kaldırmadı. Dill,
lokmaların arasında Bayan Rachel’ın dün gece olanlarla ilgili
düşüncelerini aktardı: Atticus Finch gibi biri başını bir taş
duvara çarpmak istiyorsa, bu baş kendi başıdır. Kimseyi
ilgilendirmez.
Dill, bir budu kemirirken, “Her şeyi anlatacaktım,” dedi.
“Ama pek konuşmak istemiyordu. Gece yarısına kadar nerede
olduğumu merak edip üzülmüş. Peşimden şerifi
gönderecekmiş ama neyse ki onu bulamamış.”
Jem, “Bayan Rachel’a haber vermeden evden çıkman
doğru değil Dill,” dedi. “Onu kızdırıyorsun.”
Dill, sabırla içini çekti. “Yüzüm mosmor oluncaya kadar
ona nereye gideceğimi anlattım... Sorun şu, dolapta
gereğinden çok yılan görüyor. Her sabah iki kadeh dolusu içki
yuvarladığını biliyorum.”
Alexandra hala, “Bu biçimde konuşman doğru değil Dill,”
dedi. “Terbiyesizlik ediyorsun.”
Ön verandaya çıktığımızda Bayan Stephanie Crawford,
Bayan Maudie ve Bay Avery’yle konuşuyordu. Dönüp bize
baktılar. Sonra konuşmalarını sürdürdüler. Jem, gırtlağından

acayip bir ses çıkardı. Ben de o anda elimde bir silah olmasını
istedim.
“Büyüklerin bu biçimde bakmalarından nefret ediyorum,”
dedi Dill. “Sanki bir suç işlemişim gibi...”
Bayan Maudie, “Jem Finch yanıma gelsin,” diye bağırdı.
Jem öfkeli sesler çıkararak sallanan kanepeden indi. Dill,
“Biz de seninle geliyoruz,” dedi.
Bayan Stephanie’nin burun delikleri merakla açılıp
kapanıyordu. Mahkemeye gitmemize kimin izin verdiğini
öğrenmek istiyordu... Kendisi bizi görmemişti ama bütün
kasaba, davalı zencilere ayrılan balkonda olduğumuzu
biliyordu. Bizi oraya Atticus mu oturtmuştu? Scout bütün
konuşmaları anlamış mıydı? Babamızın yenilmesi bizi
üzmemiş miydi?
Bayan Maudie, insanın iliklerini donduran bir ses tonuyla,
“Şışş Stephanie,” dedi. “Bütün sabahı burada geçirecek
değilim. Jem Finch, seni buraya, seninle arkadaşların pasta
yer misiniz diye çağırdım. Pasta yapmak için bu sabah saat
beşte kalktım. Yeriz derseniz iyi edersiniz. Özür dilerim
Stephanie. İyi günler Bay Avery.”
Bayan Maudie’nin mutfak masasında bir büyük iki de
küçük pasta duruyordu. Üç tane küçük olmalıydı. Bayan
Maudie’nin Dill’i unutması olur şey değildi. Ama büyük
pastadan bir parça kesip Jem’e uzatınca durum anlaşıldı.
Pastalarımızı yerken, Bayan Maudie’nin kendi hesabına,
bize, aramızda hiçbir şeyin değişmediğini anlatmak istediğini
sezdik. Sandalyesine oturmuş ses çıkarmadan bizi izliyordu.
Aniden, “Üzülme Jem,” dedi. “İş sandığın kadar kötü
değil.”
Bayan Maudie, uzun uzun bir şey anlatmak istediğinde
önce ellerini dizlerine dayar, sonra elişini çıkarırdı. Şimdi de

öyle yaptı. Bekledik.
“Bu dünyada bazı insanlar vardır, hoşa gitmeyen
işlerimizi halletmek için yaratılmışlardır. Babanız bu
insanlardan biri. Bunu söylemek istiyorum.”
“Ah,” dedi Jem. “Sonra?”
Bayan Maudie, “Bana ah sonra deme bayım,” diyerek
Jem’i azarladı. “Söylediklerimi değerlendirecek kadar
büyümedin daha.”
Jem yarısı yenmiş pastasına bakıyordu. “Tıpkı kozalak
içindeki tırtıla benziyor,” dedi. “Daima Maycomb’luların
dünyanın en iyi insanları olduğunu düşünürdüm. Öyle
görünürlerdi.”
Bayan Maudie, “Dünyanın en rahat insanlarıyız,” diye
karşılık verdi. “Seyrek olarak iyi bir şey yapmaya çalışırız. O
zaman da Atticus gibilerini arar bulur, işi sırtlarına yükleriz.”
Jem gülümsedi. “Keşke bütün kasaba sizin gibi düşünse.”
“Ne kadarımızın böyle düşündüğünü öğrenince
şaşıracaksın.”
“Zenci arkadaşları ve bizim gibiler ellerinden geleni
yaptılar. Yargıç Taylor, Bay Heck Tate gibileri. Yemeyi bırak
da düşünmeye başla Jem. Tom Robinson’ın savunmasını
Yargıç Taylor’ın Atticus’a vermesi bir rastlantı mı
sanıyorsun?”
Bu da bir düşünceydi. Mahkemenin avukat atamak
zorunda kaldığı davalar, baroya yeni alınan ve deneyim
kazanması istenen Maxwell Green’e veriliyordu. Gerçekte
Tom Robinson davasını Maxwell Green üstlenmeliydi.
“Bunu düşündün mü hiç?” diyordu Bayan Maudie...
“Rastlantı değildi. Dün gece verandada oturup bekledim.
Gelişini görmek istedim. Beklerken Atticus Finch
kazanmayacak, kazanamaz, ama ülkemizin bu bölgelerinde

böyle bir davada, bir jüriyi karara varması için bu kadar uzun
zaman düşündürtecek tek kişi olduğunu düşündüm. Kendi
kendime, işte bir adım atabildik dedim. Belki bir bebek
adımıydı, ama yine de bir adımdı.”
“Oturup bu biçimde konuşmak kolay,” dedi Jem. “Hiçbir
avukat ve yargıç, insafsız jürilerin elinde oyuncak olamaz.
Büyüdüğüm zaman...”
“Babanın ardı sıra gidersen iyi edersin.”
Bayan Maudie’nin serin merdivenlerinden indik. Bayan
Stephanie ve Bay Avery hâlâ oradaydılar. Bayan Rachel da
yanlarına geliyordu.
Dill, “Büyüdüğüm zaman galiba palyaço olacağım,” dedi.
Jem’le olduğumuz yerde kalakaldık.
“Evet efendim, palyaço,” dedi. “Dünyada insanlara
gülmekten başka bir şey yapamıyorum. Şuraya bakın...”
Parmağıyla onları gösteriyordu. “Şunların her biri birer cadı.”
“Palyaçolar üzgündür Dill,” dedi Jem. “Onlara bakıp
gülenler diğerleridir.”
Bayan Stephanie ve Bayan Rachel bize heyecanla el
sallıyorlardı.
Jem, “Görmezlikten gelmek ayıp olacak galiba,” dedi.
Ortada bir şeyler dönüyordu. Bay Avery’nin yüzü
burnunu silmekten kıpkırmızı olmuştu. Bayan Stephanie
heyecanla titriyordu. Bayan Rachel, Dill’i omuzlarından
yakaladı. “Arka bahçeye git. Orada bekle! Tehlike var.”
“Ne oldu?” diye sordum.
“Duymadınız mı? Bütün kasaba çalkalanıyor...”
O sırada kapının önüne Alexandra hala çıktı. Bizi çağırdı.
Ama geç kalmıştı. Bu sabah, yaşlı Bob Ewell, Atticus’u
postanenin önünde durdurup yüzüne tükürmüştü. Ömrünü bu
uğurda harcayacak olsa da sonunda, onu, bu yaptığına pişman

edeceğini söylemişti. Bunları anlatma zevkini Bayan
Stephanie tattı.

Yirmi Üçüncü Bölüm
“Bob Ewell tütün çiğnemese daha iyi olur!” Atticus’un bu
konuda söylediği tek şey buydu.
Fakat Stephanie Crawford’a göre, Atticus tam postaneden
çıkarken yolunu Bob Ewell kesmiş, küfretmiş, yüzüne
tükürmüş, dahası öldürmek istemişti. Kendisi o sırada orada
bulunduğu için her şeyi görmüştü. Atticus yalnız mendilini
çıkarıp yüzünü silmekle yetinmiş, Bayan Stephanie’nin
yinelemesine dünyada olanak bulunmayan küfürleri
soğukkanlılıkla dinlemişti. Atticus’un sessiz duruşu Bob
Ewell’ı çileden çıkarmış, “Dövüşmek istemiyor musun zenci
dostu?” demişti. Bayan Stephanie’ye göre, Atticus, “Hayır
istemiyorum. Artık çok yaşlıyım,” demiş, ellerini cebine
sokarak yürüyüp gitmişti.
Jem’le anlatılanları hiç de eğlenceli bulmadık.
“Hiç olmazsa,” dedim. “Bir zamanlar Maycomb’un en iyi
nişancısıymış. Bay Ewell’ı...”
“Üzerinde silah taşımadığını biliyorsun Scout,” dedi Jem.
“Evde bile silah yok. O akşam hapishanenin önünde nöbet
beklediği sırada da yanında silah yoktu. Bana üzerinde silah
taşımanın başkasını kavgaya çağırmak olduğunu söylemişti.”
“Bu iş başka,” dedim. “Söyleyelim de bir silah alsın.”
Söyledik. Atticus da, “Saçma,” diye cevap verdi.

Dill, gayret edersek Atticus’u yola getireceğimiz
düşüncesindeydi. Sonra Bay Ewell onu öldürürse hepimiz
açlıktan ölürdük. Alexandra halanın eline kalırdık. Daha
Atticus toprağın altına konmadan, Alexandra halanın ilk
yapacağı işin, Calpurnia’yı kovmak olacağını çok iyi
biliyorduk. Jem, hem küçük hem de kız olduğundan
ağlamanın, sinir buhranları geçirmenin yararlı olacağını
söyledi. Ondan da bir sonuç elde edemedik.
Ama öyle başıboş, bir şey yemeden içmeden, normal
hayatımızın çok dışında bir hayat yaşadığımızı gören Atticus
ne kadar korktuğumuzu anladı. Bir gece Jem’e yeni bir futbol
dergisi getirdi. Ama Jem derginin sayfalarını şöyle bir çevirip
kenara fırlatınca, Atticus, “Neyin var oğlum?” diye sordu.
Jem hemen asıl konuya girdi. “Bay Ewell.”
“Ne olmuş?”
“Hiçbir şey. Sizin için korkuyoruz. Bu adam için bir
şeyler yapılmalı.”
Atticus acı acı gülümsedi. “Ne yapayım?” dedi. “Onunla
bir barış anlaşması mı imzalayayım?”
“Ne dediğini biliyorsunuz. Söylediklerini yabana
atmamak gerek.”
“Bilmiyorum,” diye karşılık verdi Atticus. “Jem, hiç
olmazsa bir dakika için kendini Bob Ewell’ın yerine koy. Bu
davayla adamın tutar yerini bırakmadım. Bunun için yüzüme
tükürmesine, tehditler savurmasına isteyerek katlanıyorum.
Çünkü toplum içinde eskiden bir yeri varsa bile, şimdi bunu
da yitirdi. Anladın mı?”
Jem başını salladı.
Atticus, “Bob Ewell’dan korkacak bir şey yok,” derken
içeri Alexandra hala girdi.

“Ben senin yerinde olsam bu kadar emin olmazdım...”
diye söze karıştı. “Bu insanları bilirsin. İntikam almadan
edemezler.”
“Bob Ewell bana ne yapabilir ki kardeşim?”
“Pekâlâ kötü bir şey yapabilir. Bu konuyu pek o kadar
hafife alma.”
“Ben sizin gibi düşünmüyorum.”
Ondan sonra artık korkumuz kalmadı. Yaz geçip
gidiyordu. Mevsimden elimizden geldiği kadar yararlanmaya
bakıyorduk. Yüksek Mahkeme davaya bakmadan Tom
Robinson’a bir şey olmayacağına Atticus bizi inandırmıştı.
Tom serbest bırakılmak ya da davasına yeniden bakılmak gibi
iki güzel şansa sahipti. Tom, Chester’a yetmiş mil uzaklıktaki
Enfield Hapishane Çiftliği’ne götürülmüştü. Atticus’a, Tom’a
karısıyla çocuklarının kendisini ziyaret etmesine izin verilip
verilmediğini sordum. Verilmediğini söyledi.
“Peki, temyiz isteğini geri çevirirse ne olacak?” diye
sordum bir akşam. “Tom’a ne olur?”
Atticus, “Sandalyeye gider!” diye cevap verdi. “Tabii
hükümet kararı onaylarsa. Daha üzülmenin sırası değil Scout.
Elimizde güzel bir fırsat var.”
Jem, divanın üstüne yayılmış teknik bir dergiyi
inceliyordu. Başını kaldırdı. “Doğru değil bu!” dedi. “Suçlu
olsa bile kimseyi öldürmedi ki sandalyeye gitsin. Kimsenin
canına kıymadı.”
Atticus, “Tecavüz suçunun Alabama’da ölümle
cezalandırıldığını biliyorsun,” dedi.
“Evet efendim. Ama jüri yine de ölüm cezası vermemeli.
İsteseler pekâlâ yirmi yıla mahkûm edebilirler.”
“Tom Robinson bir zenci Jem,” dedi. “Dünyanın bu
bölgesinde hiçbir jüri, ‘Seni suçlu buluyoruz ama çok suçlu

değilsin,’ diyemez. Ya böyle bir suç için doğrudan doğruya
ölüm cezası uygulanır ya da davalı suçsuz bulunur.”
Jem, başını sallıyordu. “Doğru olmadığını biliyorum.
Ama yanlışlığın nerede olduğunu bir türlü çıkaramıyorum.
Belki de ırza tecavüz suçuna ölüm cezası verilmemeli...”
Atticus, gazetesini yanındaki sandalyeye bıraktı. Yasanın
ırza tecavüz suçuyla ilgili bölümüne bir diyeceği olmadığını
belirtti. Kendisini asıl üzen şeyin, Tom Robinson davasında
olduğu gibi, yalnız söze dayanan, elde gerçek bir kanıt
olmadan karar verilmesinin istenmesi, jürinin de davalıyı
ölüm cezasına çarptırması olduğunu söyledi. Bakışlarını bana
çevirdi... Dinlediğimi görünce konuyu daha da anlaşılacak bir
biçime soktu. “Demek istiyorum ki, bir insanın ölüme
mahkûm edilmesi için en azından iki görgü tanığı olmalı.
Biri, ‘Evet, ben oradaydım. Tetiği çektiğini gördüm,’
diyebilmeli.”
Jem, “Ama böyle söze dayanan tanıklıklarla birçok insan
ölüme gitti, gidiyor da,” dedi.
“Biliyorum. Birçoğu da haklı olarak gidiyor. Ama görgü
tanığı olmayınca hep kuşkulu bir yanı kalıyor. Belki yasanın
dediği gibi bu kuşku ‘akla yatkın bir kuşku’dur ama yine de
davalının bu kadarcık bir kuşkuya bile hakkı vardır... Çünkü
davalı ne kadar suçlu görünürse görünsün, sonunda suçsuz
çıkabilir.”
“O halde her şey jüriye bağlı. Jüri yöntemini
kaldırmalıyız,” dedi Jem.
Atticus gülmemek için kendini tutmaya çalıştı ama
başaramadı. “Bize karşı epeyce amansızsın oğlum,” dedi.
“Ama daha iyi bir yöntem olmalı düşüncesindeyim ben de.
Yasayı değiştirmeli. O biçimde değiştirmeli ki, ölüm
cezalarını yalnız yargıçlar verebilmeli.”

“Öyleyse Montgomery’ye gidin, mücadele edin, yasayı
değiştirin.”
“Yasayı değiştirmenin ne kadar güç olduğunu anlayınca
hayretler içinde kalacaksın. Zamanı geldiğinde, yasayı
değiştirdiklerinde sen de yaşlanmış olacaksın.”
Bu cevap, Jem’i doyurmadı. “Hayır efendim, olamaz,”
dedi. “Tom Robinson suçlu değildi. Suçlu dediler. Jüri
kullanma yönteminin modası geçmiştir artık.”
“Oğlum, sen ve senin gibi on bir oğlan o jüride olsaydı,
bugün Tom Robinson özgür bir kişi olarak aramızda dolaşıyor
olurdu. Onun için hayatındaki hiçbir şeyin mantığını
etkilemesine izin verme. Tom’un jürisinde on iki mantıklı kişi
vardı. Ama mantıklarıyla kendi aralarına başka bir şeyin
girdiğine tanık oldun. Aynı şeye o gece hapishane önünde de
tanık oldun. O topluluk hapishanenin önünden mantıklı
insanlar oldukları için değil, siz orada olduğunuz için
uzaklaştılar. Dünyamızda, insanlara akıllarını, mantıklarını
hiçe saydıran bir şey var... İsteseler bile adil olamıyorlar.
Mahkemelerimizde, zencilerle beyazlar arasındaki davaları
hep beyazlar kazanır. Çirkin bir şey ama bu, hayatın
gerçeklerinden biri.”
Jem inatla, “Yine de doğru değil,” diye atıldı, yumruğunu
hafif hafif dizine vuruyordu. “Böyle bir tanıklıkla bir insanı
mahkûm edemezsiniz... Edemezsiniz.”
“Edemeyiz, ama ediyorlar. Ettiler. Büyüdükçe buna
benzer daha birçok olayla karşılaşacaksın. Bir insanın hakkını
elde edebileceği tek yer olan mahkeme salonlarına bile
kinlerimizi, öfkelerimizi taşımayı becerebiliyoruz. Büyüdükçe
günlük hayatta, beyaz adamın daima siyah adamı aldatmakta
olduğunu göreceksin... Ama sana bir şey söyleyeceğim, bunu
aklından çıkarma... Siyah adamı aldatan beyaz adam ister

zengin ister yoksul, isterse iyi isterse kötü bir aileden olsun,
değişmez. O adam daima kötü bir adamdır.”
Atticus o kadar sakin konuşuyordu ki, son kelimeleri
kulaklarımızda bir bomba gibi patladı. Başımı kaldırıp
baktım. Atticus’un yüzündeki acıyı gördüm. “Bir zencinin
bilgisizliğinden yararlanmaya kalkan bir beyaz adamdan daha
aşağılık kimse olamaz,” diye sürdürdü sözünü. “Günlerden
bir gün zencilere yaptıklarımızın karşılığını göreceğiz.
Umarım bu sizin döneminize rastlamaz çocuklarım.”
Jem başını kaşıyordu. Birden gözleri irileşti. “Atticus,”
dedi. “Niçin bizimle Bayan Maudie gibi kimseler jüri
sandalyelerine oturmuyor? Jüri üyeleri içinde Maycomb’dan
birini hiç görmedim... Hep köylerden getirirler. Niçin?”
Atticus sandalyesinin arkalığına dayandı. Anlamadığım
bir nedenden Jem’in sordukları hoşuna gidiyordu. “Bunu ne
zaman düşüneceksin diye bekliyordum,” dedi. “Birçok nedeni
var... Birincisi, Bayan Maudie kadın olduğu için jüri üyesi
olmaya hakkı yok...”
“Yani Maycomb’da kadınların...” diye itiraz edecek
oldum.
“Evet,” diye sürdürdü sözünü. “Kadınlarımızı Tom
Robinson davası gibi hayatın çirkin gerçeklerinden korumak
için onları jüriye almıyoruz.” Sonra gülümsedi. “İşe kadınlar
karışırsa bir davayı sona erdireceğimizden kuşkuluyum.”
Jem’le gülüştük. Bayan Maudie’nin jüride olması etkili
olurdu, ama tekerlekli sandalyesinde oturan Bayan Dubose’u
düşündüm. Belki durmadan, “Şu tokmağını vurmayı bırak
John Taylor, bir soru soracağım,” diyecekti. Belki atalarımız
doğru düşünmüşlerdi.
Atticus, “Bizim gibi kimseler istedikleri jüriyi her zaman
oluşturabilirler,” dedi. “Bizim kendini beğenmiş Maycomb’lu

vatandaşlarımız böyle şeylere karşı ilgi duymazlar. Sonra
korkarlar da. Çünkü...”
Jem, “Neden korkarlar?” diye atıldı.
“Birbirlerinin dostluğunu, birbirlerinden elde ettiklerini
yitirmekten korkarlar.”
“Evet ama jüri oylarını gizli kullanmaz mı?”
Atticus gülerek, “Daha alacak epeyce yolun var oğlum,”
dedi. “Jüri üyelerinin oylarının gizli olması gerekir. Ama öyle
değildir tabii. Jüride üye olmak, bir konu hakkında kendi
kendine karar vermek, bunu korkmadan bildirmek demektir.
Ama ne yazık ki insanlar bu biçimde davranmaktan
hoşlanmıyorlar.”
“Tom Robinson hakkında pek çabuk karara vardılar.”
Atticus’un parmakları saatine gitti. “Hayır, acele
etmediler,” dedi. Kendi kendine konuşuyor gibiydi. “İşte beni
düşündüren nokta da bu. Bir başlangıcın gölgesindeyiz
sanırım. Jüri karar vermek için birkaç saat harcadı. Sonuç
kaçınılmazdı. Başka zaman olsa birkaç dakika içinde karar
verirlerdi. Ama bu kez...” Sözünü kesip bize baktı. “Belki
bilmek istersiniz,” dedi. “Jüri üyelerinden biri epeyce uğraştı.
Tom Robinson’ın lehine. Başlangıçta tek istediği ölümdü.”
Jem hayretle, “Kim?” diye sordu.
Atticus’un gözlerinde muzip bir ışıltı vardı. “Bana düşmez
ama şu kadarını söyleyeceğim. Hapishanenin önünde de
onunla karşılaşmıştık...”
“Cunningham mı?” diye soran Jem’in ağzı bir karış
açılmıştı. “Demek jürideydi ha... Alay ediyorsunuz değil mi?”
Atticus ona göz ucuyla bakıyordu.
“Cunningham’ların akrabası vardı.”
“Tanrı aşkına, bir bakıyorsun öldürmek istiyorlar, bir
bakıyorsun özgürlüğüne kavuşturmak istiyorlar. Anlamadım

gitti.”
Atticus insanları yakından tanımak gerektiğini söyledi...
Cunningham’lar Yenidünya’ya geldikleri günden beri
kimseden ne bir şey almışlar ne de bir şey istemişlerdi. Bir
kez saygılarını kazandın mı, sana canıgönülden
bağlanıyorlardı. Atticus kuşkudan ileri gitmeyen bir duyguya
sahip olduğunu söyledi: Atticus’a göre, o gece
Cunningham’lar, hapishanenin önünden, Finch’lere karşı
hatırı sayılır bir saygı duyarak ayrılmışlardı. “Eğer jüriye o
topluluktan iki kişi koyabilseydik işimiz işti.”
Jem ağır ağır, “Jüri üyelerinin arasına, bir gece önce sizi
öldürmek isteyen kimselerden birini özellikle mi koydunuz?
Böyle bir riski nasıl göze alırsınız Atticus, nasıl?” dedi.
“Konuyu iyice incelersen, bunda çok az risk olduğunu
görürsün. Mahkûmiyet kararı vermeye hazır bir insanla
mahkûmiyet kararı vermeye hazır başka bir insan arasında
pek fark yoktur değil mi? Ama mahkûmiyet kararı vermeye
hazır bir insanla yine bu kararı vermeye hazır ancak kafası
biraz karışmış bir adam arasında bir fark vardır. Cunningham,
jüri üyeleri arasında kendinden, vereceği karardan emin
olmayan tek üyeydi.”
“Bu adamın Bay Cunningham’la akrabalığı nedir?” diye
sordum.
Atticus ayağa kalktı. Gerindi. Esnedi. Daha yatma saati
gelmemişti. Ama onun kendi başına kalmak, bir parça gazete
okumak istediğini anladık. Gazetesini aldı. Katladı. Başıma
vurarak, “Dur bakayım,” dedi. “Galiba çifte kuzeni oluyor.”
“Nasıl olur?”
“İki erkek kardeş, iki kız kardeşle evlenmiş. İşte sana
söyleyeceğim bu kadar... İşin içinden çık.”
Bir hayli düşündüm. İşin içinden çıkamadım.

Küçük Walter Cunningham’ın yardımına koştuğum
sayısız kötü anları hatırladım. Şimdi kahramanca
davranışlarıma memnun oluyordum. “Okul başlasın, Walter’ı
yemeğe çağıracağım,” dedim. İlk gördüğüm anda onu
dövmek için ettiğim yemini çoktan unutmuştum. “Okuldan
sonra da oynamaya gelir. Atticus akşam arabayla evine
bırakır. Arada sırada gece kalabilir, değil mi Jem?”
Alexandra hala, “Hele o zaman gelsin, düşünürüz,” dedi.
Bu bir söz değildi, geçiştirme bir cevaptı.
Hayretle, “Niçin hala?” dedim. “Onlar iyi insanlar değil
mi?”
Dikiş dikerken taktığı gözlüklerinin üstünden yüzüme
baktı. “Jean Louise,” dedi. “İyi insan olduklarından hiç
kuşkum yok. Ama bizim düzeyimizde kimseler değil.”
Jem, “Yani cahil kimselerdir demek istiyor Scout,” dedi.
“Ama ben de...”
Alexandra hala, “Jean Louise,” diye araya girdi. “Küçük
Walter Cunningham’ı banyoya sokup bir güzel yıkasan,
ayağına ayakkabı giydirip, sırtına yeni bir elbise geçirsen de o
yine bir Cunningham olarak kalır. Asla Jem gibi olamaz. Hem
sonra o ailede içki alışkanlığı vardır. Finch kadınları bu türden
insanlara ilgi duymaz.”
Jem, “Hala,” dedi. “Scout daha dokuz yaşına bile
girmedi.”
Ama Alexandra hala söyleyeceğini söylemişti. Dediğim
dedik diye direttiği son konuşmamızı hatırladım. Nedenini
anlayamamıştım... Calpurnia’nın evine gitmek istediğim,
planlar kurduğum zamandı. Meraklanmıştım. İlgi
duymuştum. Calpurnia’nın konuğu olmak, nasıl yaşadığını
görmek, arkadaşlarıyla tanışmak istemiştim. Ay’ın karanlık
yüzünü görmek de isteyebilirdim. Bu kez bambaşka bir taktik

kullanmıştık ama halanın hedefi aynıydı. Belki de bu yüzden
bizimle oturmaya gelmişti... Arkadaşlarımızı seçmekte bize
yardım etmek için gelmişti. Elimden geldiğince ona karşı
koyacaktım.
“Cunningham’lar iyi insanlarsa, onlarla neden ahbap
olmayacakmışım?”
“Ben sana ahbap olma demedim. Herkese karşı nazik,
hatta yardımcı olabilirsin. Ama eve çağırmana gerek yok.”
“Peki, bizimle akraba olsalardı ne olurdu hala?”
“Değiller ki. Ama olsaydı bile cevabım yine aynı olurdu.”
“Hala,” diye atıldı Jem. “Atticus, insan, arkadaşları
arasında bir seçim yapabilir, ama ailesinde yapamaz der.
Onları kabul etmemek insanı aptal durumuna düşürür der.”
Alexandra hala, “Babanın söyledikleri saçma,” dedi. “Ben
yine Jean Louise, Walter Cunningham’ı bu eve çağırmayacak
diyorum. En yakın akrabası bile olsaydı, bu eve adımını
atamazdı. Ama bir iş için Atticus’un yanına gelebilir. İşte
böyle.”
Dediği dedikti halanın. Ama bu kez birtakım nedenler de
ileri sürmesi gerekiyordu. “Ama ben Walter’la oynamak
istiyorum hala, niçin oynamayalım?” dedim.
Gözlüklerini çıkarıp, bakışlarını üzerime dikti. “Nedenini
söyleyeceğim,” dedi. “Oynayamazsın, çünkü o
ayaktakımından. Onunla ahbap olup onun gibi konuşmanı,
onun gibi davranmanı istemiyorum. Şimdilik zaten babana
yeterince dert oluyorsun.”
Kabahatim neydi bilmiyorum. Ağlamaya başlamıştım.
Jem boynuma sarıldı, beni odasına çıkardı. Atticus sesimizi
duydu. Kapısından başını uzattı. Jem, “Bir şey yok efendim,”
dedi. “Merak etmeyin.” Atticus odasına döndü.

Jem, cebini karıştırdı. “Al çiğne,” diyerek şekerli çiklet
uzattı. Çikleti ağzıma göre kıvırıp avurduma yerleştirmek
birkaç dakika aldı. Gözyaşlarım da hemen diniverdi.
Jem masasının üstündeki şeyleri düzeltiyordu. Saçları
ensesinde havaya kalkmış, önündekiler alnına doğru dimdik
uzanmıştı. Jem bir gün gelip bir erkek görünüşü kazanacak mı
acaba diye merak ettim... Belki kafasını kazıtırsa saçları
düzgün bir şekilde çıkabilirdi. Kaşları gürleşip kalınlaşıyordu.
Vücuduna başka bir incelik geliyordu. Boyu da uzuyordu.
Benim yeniden ağlamaya başlayacağımı sandığından
galiba, “Kimseye söylemezsen sana bir şey göstereceğim,”
dedi. Ne olduğunu sordum. Gömleğini açarak göğsünü
gösterdi. Utangaç utangaç gülümsedi.
“Ne olmuş?”
“Göremiyor musun?”
“Yooo.”
“Kılları görmüyor musun?”
“Nerede?”
“İşte, tam burada.”
Jem benim için daima iyi bir arkadaş ve dost olmuştu.
Onun için kırmak istemedim. Çok güzel olduğunu söyledim
ama bir şey göremiyordum. “Harikalar Jem,” dedim.
“Koltuk altlarımda da var,” dedi. “Gelecek yıl futbol
oynayabileceğim. Scout, halanın seni kızdırmasına izin
verme.”
Bana, halayı kızdırmamamı tembih eden o değildi sanki.
Jem, “Biliyorsun,” dedi. “Kız çocuklarına alışık değildir...
Hele senin gibi kızlara hiç. Seni bir hanımefendi yapmaya
çalışıyor. Dikiş dikmeye veya başka bir şey yapmaya
çalışamaz mısın?”

“Dünyada olmaz. Hala beni sevmiyor, sorun bu. Ben de
aldırış etmiyorum. Walter Cunningham’a ayaktakımı demesi
beni çok üzdü Jem. Yoksa Atticus’un başına dert olduğumu
söylemesine aldırış etmedim. Bu konuyu bir keresinde
konuştum. Atticus’a kendisine dert olup olmadığımı sordum.
Olmadığımı söyledi. Hatta böyle şeylere kafa yormamamı da
öğütledi. Şimdi şu Walter, Jem, hiç de ayaktakımı değil.
Ewell’lara benzemiyor ki.”
Jem ayakkabılarını fırlatarak çıkardı. Kendini yatağa attı.
Sırtına bir yastık dayayıp okumak için kullandığı başucundaki
lambayı yaktı. “Biliyor musun Scout?” dedi. “Artık her şeyi
düşündüm. Uzun zamandır düşünüyordum. Şimdi bir karara
vardım. Dünyada dört çeşit insan var. Biz ve komşularımız
gibi normal, orta halli kişiler, Cunningham gibileri, Ewell’lar
gibileri ve bir de zenciler var.”
“Peki, Çinliler ya da öteki uluslar ne oluyor?”
“Ben Maycomb’dakilerden söz ediyorum. Sorun şurada:
Bizim gibiler Cunningham’lardan, Cunningham’lar Ewell
gibilerden, Ewell’lar da zencilerden hoşlanmıyor, onları aşağı
görüyorlar.”
Jem’e sorun buysa, Tom’un jürisinin niçin Cunningham
gibilerden oluşturulduğunu, Tom’un neden mahkûm
edildiğini sordum.
Jem sorumu çok gereksiz bulmuş gibi eliyle geçiştirdi.
“Bir gün,” diye söze başladı. “Atticus’un radyodaki
müziğe tempo tuttuğuna ve içki içtiğine tanık oldum.”
“Böylece Cunningham’lara benziyoruz,” demektir dedim.
“Halanın niçin...”
“İzin ver bitireyim. Yine de onlardan bir ayrılığımız var.
Bir keresinde Atticus’un halanın ailenin geçmişine neden

bunca düşkün olduğunu açıkladığını hatırlıyorum: Çünkü
bizim aile adımız var, ama paramız yok. Soyluluğumuz...”
“Anlamıyorum Jem. Bana da Atticus, bu eski aile
düşüncesinin saçmalık olduğunu, herkesin ailesinin ötekiler
kadar eski olduğunu söylemişti. Zenciler ve İngilizler de buna
dahil mi diye sordum, evet dedi.”
“Görgü, eski aile demek değildir. Bence bir ailenin
bireylerinin ne kadar zamandır okuma yazma bildiği
sorunudur. Scout bu konuyu çok düşündüm. Bundan başka
neden bulamadım. Finch’ler çok eski zamanlardan beri
okumuş kimselermiş. Kadınlar böyle şeylerle övünüyorlar
işte. Ne yaparsın.”
“Okumuş kimseler olmalarına sevindim. Yoksa ne
yapardık?”
“Peki, Cunningham’ların niçin farklı olduklarını nasıl
açıklarsın? Bay Cunningham imzasını atmaktan âciz. Biz
onlardan daha eski bir zamandan beri okuyup yazmasını
biliyoruz.”
“Hayır, herkes okuma yazma öğrenebilir. Kimse anasının
karnından okuma yazma bilerek doğmaz. Walter, nazik ve
terbiyeli bir çocuk olabilecekken okulda geri kalıyor. Çünkü
arada sırada babasına yardım etmek için okula gelemiyor.
Bence Walter’ın bir suçu yok. Jem bana sorarsan sadece bir
tür insan var. O da insanın kendisi.”
Jem dönüp yastığına bir yumruk indirdi. Tekrar sırtını
dayadığında yüzü bulutlanmıştı. Kendi içine kapanmak
üzereydi. Kaşları çatıldı. Dudakları kapandı. İncecik bir çizgi
oldu. Bir süre konuşmadı.
Sonunda, “Ben de öyle düşünmüştüm?’ dedi. “Senin
yaşındayken. Bir tür insan varsa niçin birbirleriyle
geçinemiyorlar? Hepsi birbirine benziyorsa, niçin birbirlerini

kırmak için bu kadar çaba harcıyorlar? Scout, öyle sanıyorum
ki, bir şeyi anlamak üzereyim, Boo Radley’in bunca yıl niçin
evine kapandığını anlıyor gibiyim... Çünkü evinde kalmak
istiyor...”

Yirmi Dördüncü Bölüm
Calpurnia önlüklerinin en kolalısını takmıştı. Elinde bir
tepsi çörek vardı. Yaylı kapıya doğru yürüdü. Hafifçe itti.
Davranışlarındaki inceliğe ve rahatlığa hayran oldum.
Alexandra hala da beğenmiş olacak ki bugün Calpurnia’nın
servis yapmasına izin vermişti.
Ağustos ayı, eylüle dönmek üzereydi. Dill yarın
Meridian’a dönüyordu. Bugün Jem’le gezmeye gitmişti. Jem,
öfkeli bir şaşkınlıkla, Dill’e kimsenin yüzme öğretmediğini
öğrenmişti. Jem yüzmeyi yürümek kadar gerekli sayardı.
Körfezde yüzüyorlardı. Denize çıplak girdiklerini ileri sürerek
beni yanlarında istememişlerdi. Böylece yalnız kaldığım
saatlerimi Bayan Maudie’yle Calpurnia arasında
geçiriyordum.
Bugün Alexandra halanın dernekteki arkadaşları
gelmişlerdi. Nereye gideceğimi bilmiyordum. Yanlarına
çıkmakla ortada görünmemek arasında kararsızdım. Kiliseye
giderken giydiğim pembe elbisemi giymiştim. Ayakkabılarım
ve iç etekliğim de vardı. Üzerime bir şey damlatırsam,
Calpurnia’nın yarın için yıkamak zorunda kalacağını
biliyordum. Bugün yeterince çalışmıştı. Bu yüzden
toplantıdan uzak durmaya karar verdim.
“Sana yardım edebilir miyim Cal?”

Calpurnia kapının eşiğinde durdu. “Oradan kımıldama,”
dedi. “Geldiğimde tepsiye pastaları yerleştirmeme yardım
edersin.”
Calpurnia kapıyı açınca içerideki kadın sesleri dışarı taştı.
“Alexandra, bu kadar nefis pasta yememiştim... Ben hiç bu
kadar gevrek yapamam, hiç... Calpurnia?”
Sonra sesleri kesildi. Hepsine servis yapıldığını anladım...
Calpurnia geldi. Annemin ağır gümüş çaydanlığını tepsiye
koydu. “Bu çaydanlık hep tuhafıma gider,” dedi. “Artık
böyleleri yapılmıyor.”
“İçeri ben götüreyim mi?”
“Dikkatli olur, düşürmezsen götürebilirsin. Bayan
Alexandra’nın yanındaki uzun masaya bırak. Bardakların
hemen yanına koy. Bayan Alexandra servisi yapar.”
Calpurnia’nın yaptığı gibi sırtımı kapıya dayayarak açmak
istedim. Ama beceremedim. Calpurnia gülerek kapıyı gelip
açtı. “Dikkatli ol. Çaydanlığa bakma. Sonra damlatırsın.”
Başarılı bir giriş yaptım. Alexandra hala memnuniyetle
gülümsedi. “Burada kal Jean Louise,” dedi. Bana bir
hanımefendi olmayı öğretmenin yollarından biri de buydu.
Hanımların hepsi pastel renkli ince keten elbiseler
içindeydiler. Hepsi pudra sürmüştü ama allık
kullanmamışlardı. Dudakları rujluydu. Mis gibi kokuyorlardı.
Sessiz sedasız oturdum. Sandalyenin kenarlarına sımsıkı
yapışarak birinin benimle konuşmasını bekledim.
Bayan Maudie’nin altın dişleri ışıldıyordu. “Çok şıksınız
bugün Bayan Jean Louise,” dedi. “Pantolonunuz nerede?”
“Etekliğimin altında.”
Bunu komiklik olsun diye söylememiştim. Ama hepsi de
söylediğime güldü. Bayan Maudie yüzüme ciddi bir ifadeyle
bakıyordu. Şaka yapmadığım sürece o bana asla gülmezdi.

Gülüşmeyi izleyen sessizlikte Bayan Stephanie Crawford,
odanın karşı yanından, “Büyüyünce ne olacaksın Jean
Louise?” diye sordu. “Avukat mı?”
“Hayır, henüz düşünmedim,” diye cevap verdim. Bayan
Stephanie’nin konuyu değiştirmesine sevinmiştim.
“Avukat olmak isteyeceğini sanıyordum. Şimdiden
mahkemeleri izleyerek işin uygulamasına geçtin bile...”
Hanımlar yeniden güldüler. Biri, “Şu Stephanie çok
komik,” dedi. Bayan Stephanie bundan yüreklendi.
“Büyüyünce avukat olmak istiyor musun?”
Bayan Maudie’nin eli elime değdi. Olabildiğince sakin bir
tavırla, “Hayır,” diye cevap verdim. “Yalnızca bir
hanımefendi olacağım.”
Bayan Stephanie’nin bakışları üzerimde kuşkuyla dolaştı.
Ukalalık etmediğimi, sözlerimin gerçek olduğunu anlayınca,
“Daha sık elbise giymezsen pek ileri gideceğini sanmam,”
dedi.
Bayan Maudie’nin eli elimi sıkı sıkı kavradı. Cevap
vermedim.
Bayan Grace Merriweather solumda oturuyordu.
Kendisiyle konuşursam kibarlık etmiş olurum diye
düşündüm. Bayan Merriweather, Maycomb’un en dindar
insanıydı. İlgisini çekecek bir konu bulmaya çalıştım. “Bugün
öğleden sonra nelerle uğraştınız?” diye sordum.
“Ah, çocuğum, şu yoksul insanlar...” dedi, kesti. Birkaç
soru daha sormak gerekti.
Yardım konusunda konuşurken, Bayan Merriweather’ın
iri kahverengi gözleri yaşlarla dolardı. Alexandra hala
konuklarını ağırlamak için yerinden kalktı. Çevreme
bakınıyor, konuşulanlarla ilgileniyordum. Çok geçmeden
bunların arasına girecektim. Ama babamın dünyasında çok

daha rahattım. Bay Heck Tate gibi arkadaşlar, sizinle
eğlenmek, sizi komik duruma düşürmek için sorular düşünüp
sormazlardı. Çok aptalca bir şey söylemezsem Jem bile
benimle pek alay etmezdi. Kadınlar, erkeklere karşı
anlamadığım bir çekingenlik duyuyorlardı. Erkeklere
içtenlikle değer vermekten korkuyorlardı sanki. Ama ben
erkeklerin dünyasını daha çok seviyordum. Ne kadar kötü,
sarhoş, kumarbaz ya da başka bir şey olurlarsa olsunlar,
onlarda hoşuma giden bir yan vardı.
Ön kapı çarpılarak kapandı. Holden Atticus’un ayak
sesleri duyuldu. Saatin kaç olabileceğini düşündüm. Böyle
toplantılar olduğu zaman hava iyice kararmadan eve
dönmezdi.
Atticus, konukların oturduğu odanın kapısında
dikiliyordu. Şapkası elindeydi. Yüzü de kireç gibi olmuştu.
“Özür dilerim hanımlar,” dedi. “Rica ederim rahatınıza
bakın. Alexandra, bir dakika mutfağa gelir misiniz?
Calpurnia’yı alıp götüreceğim.”
Atticus yemek odasından geçmedi. Arkadan mutfağa
girdi. Onu Alexandra halayla mutfakta karşıladık. Yemek
odasının kapısı açıldı. Bayan Maudie yanımıza geldi.
Calpurnia sandalyesinden henüz doğrulmuştu.
Atticus, “Cal,” dedi. “Benimle Helen Robinson’ın evine
kadar gelmeni istiyorum.”
Babamın yüzünde gördüğü bir şeyle telaşlanan Alexandra
hala, “Ne var?” diye sordu.
“Tom ölmüş.”
Alexandra hala elleriyle ağzını kapattı.
“Vurmuşlar,” diye devam etti Atticus. “Kaçmaya
kalkışmış. Parmaklığın üstünden atlamaya çalışmış. Diğer
mahkûmların gözleri önünde vurmuşlar.”

“Engel olmaya çalışmamışlar mı? Uyarmamışlar mı?”
Alexandra halanın sesi titriyordu.
“Ah, evet. Arkasından bağırmışlar. Uyarmak için havaya
birkaç el ateş de etmişler. Tam parmaklığı geçerken vurulmuş.
Eğer iki kolu sağlam olsaymış başaracakmış. O kadar hızlı
hareket ediyormuş. On yedi kurşun yemiş. Bu kadar çok ateş
etmelerine gerek yoktu. Cal benimle gelmeni, durumu
Helen’a anlatmama yardım etmeni istiyorum.”
Cal, önlüğünün kuşağıyla oynayarak, “Peki efendim,”
dedi. Bayan Maudie, Calpurnia’nın yanına yaklaştı. Önlüğünü
çıkarmasına yardım etti.
Alexandra hala, “Bu haksızlık ama,” dedi.
Atticus, “Herkese göre değişir,” dedi. “Aşağı yukarı iki
yüz tanesinin arasında bir zencinin ne değeri var ki? Onlar
için Tom, Tom değil, kaçmaya çalışan bir mahkûmdu.”
Atticus buzdolabına yaslandı. Gözlüklerini alnına itti.
Gözlerini ovuşturdu. “Elimize ne güzel bir fırsat geçmişti,”
diye sürdürdü sözünü. “Kendisine anlatmıştım. Ama
elimizdekinin iyi bir fırsattan başka bir şey olmadığını
açıklayamamıştım. Galiba Tom, beyazların kaprislerinden
bıkmıştı. Kendi başının çaresine bakmak istedi. Hazır mısın
Cal?”
“Evet efendim.”
“Öyleyse gidelim.”
Alexandra hala, Calpurnia’nın sandalyesine oturdu.
Yüzünü elleriyle kapadı. Bir süre sessiz sedasız oturdu. O
kadar sessiz oturuyordu ki, acaba bayıldı mı diye merak
ettim... Bayan Maudie’nin sanki dik bir merdiveni henüz
tırmanmış gibi sık sık nefes aldığını duydum. İçeriki odada
hanımlar sevinç ve mutlulukla dedikodu yapıyorlardı.

Alexandra halanın ağladığını sandım. Ama ellerini
yüzünden çekince ağlamadığını gördüm. Yorgun
görünüyordu. Konuştu. Sesi düzdü.
“Atticus’un her yaptığını beğeniyorum sanma Maudie,”
dedi. “Ama ne de olsa o benim kardeşim. Bütün bunların nasıl
sona ereceği beni epeyce düşündürüyor... Kendini harap
ediyor. Ne kadar harap olduğunu görmüyor. Ondan başka ne
isterler Maudie, ne?”
Bayan Maudie, “Kim ne istiyor Alexandra?” diye sordu.
“Bu kasaba demek istiyorum. Kendilerinin yapmaya
korktuğu şeyleri yapması için Atticus’a yükleniyorlar.
Sağlığını, hayatını kaybetmesini istiyorlar.”
Bayan Maudie, “Yavaş konuş, duyacaklar,” dedi. “Hiç
böyle düşünmüş müydün Alexandra? Maycomb bilsin ya da
bilmesin, biz bir insana verilecek en büyük değeri veriyoruz.
Atticus’a, hep doğruyu, iyiyi uyguladığı için güveniyoruz.
İşte konu bu kadar basit.”
Alexandra hala yerinden kalktı. Korsesinin orasını
burasını çekiştirerek düzeltti. Kemerinden mendilini aldı.
Burnunu sildi. Saçlarını eliyle geriye attı. “Bir şey belli mi?”
diye sordu.
Bayan Maudie, “Bir şey belli değil,” diye cevap verdi.
“Sen de geliyor musun Jean Louise?”
“Evet efendim.”
“Öyleyse hadi içeri girelim.”
Bayan Maudie kapıyı açınca, konukların sesi mutfağa
doldu. Alexandra hala önümdeydi. Konukların bulunduğu
odaya girerken başını dikleştirdiğini gördüm.
“Ah, Bayan Perkins dedi. “Size biraz kahve vereyim.”
Bayan Maudie, “Calpurnia bir işi çıktığı için dışarı gitti
Grace,” diyerek yardıma hazırlandı. “Şu pastadan sana bir

dilim daha keseyim mi?” Böylece konukluk sürdü. Alexandra
halanın gözleri beni arıyordu. Bakışlarımız karşılaşınca bana
gülümsedi. Masanın üstündeki bir tepsi çöreğe bakıp başıyla
işaret etti. Tepsiyi dikkatle aldım. Hareketlerime son derece
dikkat ederek Bayan Merriweather’a yaklaştım. Çörek alıp
almayacağını sordum. Böyle bir zamanda Alexandra hala,
sakin, tam anlamıyla bir hanımefendi olabildikten sonra ben
niçin olamayacaktım.

Yirmi Beşinci Bölüm
“Yapma Scout. Merdivenlere bırak onu!”
“Sen aklını mı kaçırdın Jem?”
“Geri yerine koy onu dedim.”
İçimi çekerek küçük yaratığı merdivene bırakıp yatağıma
döndüm. Eylül gelmişti. Ama yanı sıra bir parçacık olsun
serinlik getirmemişti. Arkadaki tel kafesli verandada uyumayı
sürdürüyorduk. Ateşböcekleri hâlâ dolaşıyorlardı. Tele çarpan
gece sürüngenleri ve sinekler, sonbahar geldiği zaman
gittikleri yerlere daha gitmemişlerdi.
Küçük bir böcek merdivenleri tırmanmış, kapının altından
içeri girmişti sanırım. Karyolanın yanına kitabımı bırakırken
görmüştüm.
Yüzükoyun döndüm. Böceğe dokundum. Tortop oldu.
Sonra kendini güvende hissetmiş olacak ki düzeldi. Yeniden
dokundum. Yeniden tostoparlak oldu. Uykum gelmişti. Oyuna
bir son vermek istedim. Elim böceğe uzanmak üzereydi ki
Jem’in sesi geldi.
Küfrediyordu. Homurdanıyordu. Bu da Jem’in edindiği
yeni huylardandı. Hayvanlara karşı hiçbir zaman kötü
davranmamıştı. Ama böcekleri koruyacağını da hiç aklıma
getirmemiştim.
“Niçin kızıyorsun?” diye sordum.

Karanlıktan Jem’in, “Sana bir zararları yok ki,” diyen sesi
duyuldu. Başucundaki lambayı söndürmüştü.
“Galiba şimdi sivrisineklere, böceklere ilgi duyma
dönemindesin,” dedim. “Bu sevdadan kurtulduğun zaman
haber ver. Sana şunu söyleyeyim, tahtakurusunu da koruyacak
değilim.”
Jem uykulu bir sesle, “Kes artık,” dedi.
Her gün bir parça daha kıza benzeyen ben değil, Jem’di.
Yatağıma uzandım. Uykumun gelmesini bekledim. Uykuyu
beklerken Dill’i düşündüm. Ayın ilk gününde annesinin
yanına gitmişti. Okul biter bitmez de geleceğine söz
vermişti... Artık ailesinin, yaz tatilini Maycomb’da
geçirmekten hoşlandığını anladıklarını sanıyordu. Bayan
Rachel, Maycomb İstasyonu’na giderken bizi de yanına aldı.
Dill gözden uzaklaşıncaya kadar el salladı. Dill’i aklımdan
çıkaramamıştım. Onu özlüyordum. Tatilinin son iki gününde
Jem ona yüzme öğretmeye çalışmıştı...
Dill’e yüzme öğretmek. Dill’in söylediklerini hatırlayarak
gözlerimi alabildiğine açtım.
Körfez, Maycomb’a bir mil mesafede, anayoldan sapılan
bir patikanın sonundadır. Yoldan geçen bir pamuk kamyonu
ya da başka bir motorlu taşıt bulmak çok kolaydır. Eve
dönmek için kestirme bir yol da vardır ama alacakaranlıkta
onca yolu yürümek istemez insan.
Dill’in anlattığına göre, anayola çıktıklarında Atticus’un
kendilerine doğru geldiğini görmüşler. Ama Atticus onları
görmemiş. İkisi birden el sallamışlar. Nihayet Atticus
arabasını yavaşlatmış. Dill’le Jem koşarak yanına gitmişler.
Atticus’un yanında Cal oturuyormuş. Atticus, “Ben daha eve
dönmüyorum, siz başka bir araç bulun,” demiş.

Jem karşı çıkmış, yalvarmış, sonuçta Atticus, “Pekâlâ,”
diyerek razı olmuş. “Bizimle gelin ama arabadan çıkmak
yok.”
Robinson’lara doğru giderlerken Atticus olanları anlatmış.
Anayoldan dönmüşler. Ewell’ların evinin önünden geçip
zenci mahallesine girmişler. Dill’in dediğine göre, Tom’ların
ön avlusunda bir yığın zenci çocuk bilye oynuyorlarmış.
Atticus arabayı durdurup inmiş. Calpurnia da peşinden gitmiş.
Dill, Atticus’un çocuklardan birine, “Annen nerede Sam?”
dediğini, Sam’in, “Stevens’Iarda Bay Finch, gidip çağırayım
mı?” diye cevap verdiğini duymuş.
Dill, Atticus’un bir an düşündüğünü, sonra çocuğa
çağırmasını söylediğini anlattı. Atticus, öteki çocuklara, “Siz
oyununuzu oynayın,” demiş.
Kulübenin kapısına küçük bir kız çıkmış. Saçları ince ince
örülüymüş. Her bir örgünün ucunda da parlak renkli
kurdeleler varmış. Atticus’a gülümsemiş. Ona doğru gelmek
istemiş. Fakat pek küçükmüş. Atticus yaklaşıp küçük kıza
elini uzatmış. Merdivenlerden inmesine yardım etmiş. Sonra
da Calpurnia’nın kucağına vermiş. Geldiklerinde Sam
annesinin yanındaymış. Helen, “Tünaydın Bay Finch,” demiş.
“Oturmaz mısınız?” Daha fazla konuşamamış. Atticus da bir
şey söylememiş.
“Scout,” dedi Dill. “Kadıncağız olduğu yere çöktü.
Oracığa yığılıverdi. Sanki bir canavar gelip kocaman ayağıyla
üstüne basmış gibi olduğu yere çöküverdi...” Dill olayı iyice
anlatabilmek için tombul ayağını yere vurdu.
Atticus’la Calpurnia, Helen’i yerden kaldırıp, yan taşıyıp
yarı yürüterek evine sokmuşlar. Bir süre sonra Atticus
içeriden yalnız olarak çıkmış. Geri dönerlerken, Ewell’ların

pencerelerinden birtakım bağrışmalar duyulmuş ama ne
dendiğini anlamamışlar.
Maycomb, Tom’un ölümüyle iki gün ilgilendi; haberin
bütün kasabaya yayılmasına iki gün yetti. “Duydun mu?
Duymadın mı? Tazı gibi kaçıyormuş...” Maycomb için
Tom’un ölümü tipik bir ölümdü. Kaçmaya kalkışmak bir
zenciden beklenen hareketti. Bir zencinin geleceğini
düşünmemesi, bir plan içinde hareket etmemesi kadar tabii bir
şey olamazdı. Hele, Atticus Finch’in onu kurtarmaya
çalışmasına ne demeli? Her neyse, zencileri bilirsiniz, kolayca
doğar, kolayca ölürler... Tom Robinson, medeni yasayla
evlenmesine, temiz bir adam olup düzenli olarak kiliseye
gitmesine rağmen yine de bir zenciydi işte... Hiçbirinin farklı
davranmasını bekleyemezdiniz... Daima akıllarına eseni
yaparlardı...
İşte buna eklenen birkaç haber daha iki gün ortalıkta
dolaştı durdu. Bu arada Ewell adı da birkaç kez daha
yüreğimi titretmedi desem yalan olur. Bay Ewell’ın, Tom’un
ölümü üzerine söylediklerini, dedikodu kanalı Bayan
Stephanie Crawford’dan öğrendik. Bayan Stephanie, Jem’in
önünde, bir tanesi gitti, geriye iki tane kaldı, demiş. Jem bana
korkmamamı söyledi. Bay Ewell’ın bir şey yapacağı yoktu.
Sonra bu söylenenlerin bir tek kelimesini Atticus’a
aktarmayacaktım. Eğer Atticus, bunları bildiğimi öğrenecek
olursa, Jem bir daha benimle konuşmayacaktı.

Yirmi Altıncı Bölüm
Okul başladı. Okulla birlikte Radley’lerin evinin önünden
geçmeye başladık. Jem yedinci sınıftaydı. İlkokulun
arkasındaki liseye gidiyordu. Ben de üçüncü sınıftaydım.
Programlarımız o kadar ayrıydı ki Jem’i yalnız sabahları
okula giderken bir de öğle yemeklerinde görebiliyordum.
Futbol takımındaydı. Ama oyunculara su taşımaktan başka iş
yapamayacak kadar ince yapılı ve küçüktü. Bunu bile
heyecanla yapıyordu. Çoğu günler eve, akşam güneş battıktan
sonra dönüyordu.
Artık Radley’lerin evinden korkmaz olmuştum. Ancak
yine de büyük meşe ağaçlarının altındaki bina eskisi kadar
kasvetli, sıkıntılı ve ilgi çekiciydi. Güzel havalarda Bay
Nathan Radley kasabaya gidip geliyordu. Boo Radley’in evde
olduğunu biliyorduk. Çünkü henüz mezarına götürecek araba
kapılarına dayanmamıştı. Bazen eski evin önünden geçerken
Boo Radley’e derin bir acı verdiğini umduğum işlere
karıştığım için içimde vicdan azabına benzer bir şeyler
duyuyordum: Pencere aralığından içeri kâğıt uzatmaya
çalışmak, geceleri bahçesinde dolaşmak, evin içerisini
gözetlemeye kalkmak...
Ama hatırladığım şeyler de vardı. Üzerinde Kızılderili
başı bulunan iki eski para, çiklet, sabunlar, bebekler,

paslanmış bir madalya, kırık bir saat ve zincir, Jem bunları bir
yere kaldırmış olacaktı. Bir öğleden sonra durup ağaca
baktım: Ağacın gövdesi, çimentolanmış oyuğun çevresinde
gelişip büyüyordu.
Boo Radley’i bir iki kez görecek durumlara geldik.
Yine de evin önünden geçtiğim her seferinde onu görmek
için bakınıyordum. Belki bir gün Boo Radley’i görecektik.
Bunun nasıl olacağını hayalimde hep canlandırıyordum: Onu
gördüğümde hamağında oturuyor olacaktı. Sanki bütün
hayatımca demişim gibi, “Nasılsınız Bay Radley?”
diyecektim. O da sanki bütün hayatınca demiş gibi, “İyi
akşamlar Jean Louise,” diye cevap verecekti. “Havalar çok
güzel gidiyor, değil mi?” “Evet efendim,” deyip yoluma
devam edecektim.
Bir hayalden başka bir şey değildi bu. Boo’yu asla
görmeyecektim. Belki de ay battıktan sonra dışarı çıkıyor,
pencereden Bayan Stephanie Crawford’ı gözetliyordu. Ben
olsam gözetleyecek başka birini bulurdum. Ama bu konu
kendisini ilgilendirirdi. Bizi asla gözetlemeyeceğini
biliyordum.
Bir akşam, ölmeden önce bir kerecik olsun, Boo Radley’i
görmek istediğime dair bir şeyler söyleyince, Atticus,
“Yeniden başlamıyorsunuz ya?” dedi. “Eğer böyle bir
niyetiniz varsa, hemen vazgeçin. Ardınıza düşüp sizi
Radley’lerin bahçesinden kovalayamayacak kadar yaşlıyım.
Sonra tehlikeli de, vurulabilirsiniz. Bay Nathan’ın gördüğü
her gölgeye ateş ettiğini biliyorsunuz. O zaman
vurulmadığınıza şükredin.”
Hemen sesimi kestim. Aynı zamanda hayret de ettim.
Atticus ilk olarak, bizim kendisinin bildiğini sandığımızdan
daha çoğunu bildiğini sezdiriyordu. Hem de bu olay yıllar

önce olmuştu. Yo hayır, daha geçen yaz olmuştu... Hayır,
geçen yıldan önceki yaz... Zaman benimle alay ediyor gibiydi.
Jem’e ne zaman olduğunu sormalıydım.
Başımıza öyle şeyler gelmişti ki, Boo Radley
korktuklarımızın sonunda geliyordu. Atticus, sorunların,
büyük yankılar yaratmış olaylarının zamanla durulacağını,
unutulup gideceğini söylemişti. Bir zaman gelecek insanlar
bir Tom Robinson davası olduğunu bile hatırlamayacaklardı.
Belki de Atticus haklıydı. Fakat yazın olayları, kapalı bir
odadaki duman gibi başlarımızın üstünde dolaşıyordu.
Maycomb’un büyükleri olayları asla Jem ve benimle
tartışmaz, konuşmazlardı. Kendi çocuklarıyla konuşuyorlar ve
bir karara varıyorlardı. Atticus’u babamız olarak biz
seçmemiştik. Başka türlüsü elimizden gelmezdi. Onun için
çocukları her şeye karşılık bizimle konuşmak, arkadaşlık
etmek lütfunda bulunmalıydılar. Bizden başımızı dik
tutmamız, bir hanımefendi ve beyefendi gibi davranmamız
isteniyordu. Tıpkı, Bayan Henry Lafayette Dubose’un
döneminde yaşadığımızı yaşıyorduk. Eksik olan onun
bağırışları, azarlarıydı. Fakat öyle garip bir yanı vardı ki,
bunun bir türlü içinden çıkamıyordum: Bir baba olarak
beğenilmemesine karşılık Maycomb’lular Atticus’u o yıl
eyalet meclisine seçtiler. Hem de oybirliğiyle. Sonunda
insanların garip yaratıklar olduğuna, zorunlu olmadıkça uzun
uzun onları düşünmemeye karar verdim.
Ama bir gün okulda buna zorunlu kaldım. Haftada bir
kez, güncel olaylar diye bir ders saatimiz vardı. Öğrencilerden
her biri gazeteden istediği bir konuyu kesip üzerinde düşünür
ve bundan sınıfta söz ederdi. Bu ders, birçok eksikliğin
giderilmesine yarardı: Sınıfın kürsüsüne, arkadaşlarının önüne
çıkıp konuşmak yetenek gerektirir. Kısa bir konuşma yapmayı

öğrenmek kelimelerin yerinde kullanılmasını sağlar; seçtiğin
konuyu öğrenmek, belleği güçlendirir; onların önünde
konuşma yapmak topluluğa ait olma duygusunu güçlendirir.
Düşünce güzeldi. Ama Maycomb’da uygulanması güç
oldu. Bir kere çok az öğrencinin gazete alacak parası vardı.
Böylece, güncel olaylar dersi yalnız şehirli öğrencilere
uygulanır oldu. Bu da çiftçi çocuklarının, şehirli öğrencilere
ayrıcalık yapıldığı duygusuna kapılmalarına neden oldu.
Sonra çocukların çoğu güncel olaylar nedir bilmiyordu.
İnekler ve onların bakımı konusunda yüz yıllık bir bilgiye
sahip olan Küçük Chuck, bir “Natchell Amca” hikâyesinin
yarısına gelmişti ki, Bayan Gates, “Chuck, anlattığın güncel
bir olay değil bir reklam,” dedi.
Cecil Jacobs güncel olayın ne olduğunu biliyordu. Sırası
gelince sınıfın önüne çıktı. “Şu Hitler,” diye başladı.
Bayan Gates, “Adolf Hitler, Cecil,” dedi. “Konuşmaya
hiçbir zaman böyle bir hitapla başlanmaz.”
Cecil, “Peki efendim,” dedi. “Adolf Hitler, Yahudilerin
peşine düşmüş, onları teker teker yakalatıp hapishanelere
koymuş. Mallarını mülklerini ellerinden almış. Hiçbirinin
ülkeden çıkmasına izin vermemiş. Bütün yarım akıllıları
yıkatmış...”
“Yarım akıllıları yıkatmış?”
“Evet efendim. Öyle zannediyorum ki, yıkanmayı akıl
edemeyecek kadar aptalmışlar sanırım. Aptallar kendilerini
temiz tutmazlar. Her neyse, Hitler bir plan hazırlayarak bütün
Yahudileri toplamış, hatta yarım kan Yahudileri de, bir gün
gelir başıma iş açarlar diye teker teker öldürtmüş.”
Sınıfın arkasından bir parmak kalktı. “Bunu nasıl
yapabilir?”
“Çok güzel Cecil.” Cecil öfleyip püfleyerek yerine oturdu.

“Kim neyi nasıl yapabilir?” diye sordu Bayan Gates.
“Adolf Hitler, onca insanı nasıl öldürtebilir demek
istiyorum,” dedi parmağın sahibi.
Bayan Gates, “Hitler hükümettir,” dedi. “Ve bir şey
öğretmek için eline güzel bir fırsat geçtiğini anlayarak hemen
tebeşiri kaptı. Karatahtaya büyük harflerle DEMOKRASİ
yazdı. “Demokrasi,” dedi. “Bu kelimenin anlamını bilen var
mı?”
Elimi kaldırdım. Atticus’un bir sözü aklıma gelmişti.
“Ne demek Jean Louise?”
“Herkese eşit haklar tanımak, hiç kimseye ayrıcalıklı
davranmamak,” dedim.
“Çok güzel Jean Louise, çok güzel,” diyerek gülümsedi
Bayan Gates. DEMOKRASİ kelimesinin başına BİZ BİR
kelimelerini yazdı. “Şimdi, hep beraber söyleyelim,” dedi.
“BİZ BİR DEMOKRASİ’yiz.”
Söyledik. Sonra Bayan Gates, “İşte Amerika ile Almanya
arasındaki ayrım bu. Biz demokrasi, Almanya ise
diktatörlükle idare ediliyor. Biz ülkemizde kimsenin
işkenceye uğrayacağını, izleneceğini aklımıza getirmeyiz.
Aşağılık duygusu olan insanlar başkalarına işkence etmekten
hoşlanırlar,” dedi. Sonra dikkatle, “Dünyada Yahudilerden
daha mükemmel insanlar olamaz,” diye ekledi. “Hitler’in
niçin Yahudilerden hoşlanmadığı benim için büyük bir
sorundur.”
Sınıfın ortalarında oturan meraklı biri kalkıp, “Yahudileri
niçin sevmiyorlar?” diye sordu.
“Bilmiyorum Henry. Yahudiler yaşadıkları bir topluma
uyum sağlarlar. Son derece dindardırlar da. Hitler, dinleri
ortadan kaldırmak istiyor. Bu yüzden Yahudileri istemiyordur
belki.”

Cecil, “Emin değilim ama,” dedi. “Yahudiler beyazdır,
değil mi?”
“Daha büyük sınıflara geçtiğin zaman Yahudileri ve
tarihin ilk günlerinden beri işkenceye uğradıklarını
öğreneceksin Cecil. Hatta yurtlarından bile kovulmuşlardır.
Şimdi artık aritmetik yapalım çocuklar.”
Aritmetik dersinden hiç hoşlanmadığım için zamanı
pencereden dışarı bakarak geçirdim. İlk kez Atticus’un
öfkelenip küfrettiğini gördüğüm gün radyoda, Elmer Davis
haberleri okuyordu. Hemen radyonun düğmesini çevirdi. Bir
gün, Hitler’den niçin hoşlanmadığını sordum. Atticus,
“Çünkü Hitler bir manyaktır,” dedi.
Sınıf, toplamalarla, çıkarmalarla uğraşırken, böyle bir şey
olamaz, diye düşündüm. Bir manyak ve milyonlarca Alman...
Hitler onları bir hapishaneye kapatacağına, onlar Hitler’i bir
yere kapatmalıydılar. Anlamadığım nokta buydu... Bunu niçin
yapmıyorlardı? Bunları babama soracaktım.
Sordum. Cevabını bilmediği için sorumu
cevaplandıramayacağını söyledi.
“Ama Hitler’den nefret etmek doğru mu?”
“Doğru değil,” dedi. “Kim olursa olsun, nefret etmek
doğru bir hareket değildir.”
“Atticus,” dedim. “Anlamadığım bir şey var. Bayan
Gates, Hitler’in yaptıklarını feci bir şey olarak nitelendirdi.
Yüzü de kıpkırmızı oldu.”
“Öyle olmalı.”
“Fakat...”
“Efendim?”
“Hiç efendim.” Atticus’un yanından uzaklaştım.
Aklımdakini ona açık seçik bir biçimde açıklayabileceğimden
emin değildim. Hatta bunun bir sezgiden ileri gidip

gitmediğinden de kuşkuluydum. Jem, sorumun cevabını
verebilirdi belki. Jem, okuldaki sorunları, Atticus’tan daha iyi
anlıyordu.
Jem, o gün su taşımaktan bitkin bir hale gelmişti.
Yatağının altında en azından yirmi muz kabuğu vardı. Boş bir
süt şişesinin çevresine toplanmışlardı.
“Niçin bu kadar tıkınıyorsun?” diye sordum.
“Antrenör, gelecek yıl değil, daha öbür yıla kadar on iki
kilo alırsam beni takıma alacağını söyledi. Kilo almanın en
kolay ve çabuk yolu bu.”
“Sana bir şey sormak istiyorum Jem.”
Hemen kitabını bıraktı. Bacaklarını uzatarak, “Sor,” dedi.
“Bayan Gates kibar bir hanım, değil mi?”
Jem, “Elbette,” diye cevap verdi. “Onun sınıfındayken
kendisini severdim.”
“Hitler’den çok nefret ediyor...”
“Peki ne olmuş?”
“Bugün Hitler’in Yahudilere yaptıklarının ne kadar kötü
olduğunu söyledi. Birine işkence etmek iyi değildir, değil mi
Jem? Hatta bunu düşünmek bile kötüdür, değil mi?”
“Tanrı aşkına, ne derdin var senin Scout?”
“Şey... o akşam mahkemeden çıkarken... Bayan Gates
bizim önümüzden gidiyordu. Sen görmedin. Bayan Stephanie
Crawford’la konuşuyordu. Bayan Gates’in, bunlara bir ders
vermenin zamanı geldi, neredeyse bir gün bizlerle evlenmeye
kalkışacaklar, dediğini duydum. Jem, Hitler konusunda bu
kadar kötü şeyler düşünürken nasıl olur da, kendi ülkesinde,
kendi vatandaşlarına karşı çirkin davranışlarda bulunur...”
Jem birden öfkelendi. Yataktan fırladı. Yakamdan
yakalayıp beni bir güzel silkeledi. “Mahkemeden söz
edildiğini duymak istemiyorum, anlaşıldı mı, istemiyorum,”

diye bağırdı. “Bir daha orası için bana bir tek kelime söyleme.
Hadi bakalım, şimdi işine yollan.”
Ağlayamayacak kadar çok şaşırmıştım. Jem’in odasından
sessizce çıktım. Kapıyı yavaşça kapadım. Gürültünün
sinirlerini yeniden bozmasından korkuyordum. Birden
kendimi çok yorgun hissettim. Atticus’u aradım. Oturma
odasındaydı. Yanına gittim. Kucağına oturmaya çalıştım.
Atticus gülümsedi. “Artık büyüdün,” dedi. “Artık
kucağıma sığmazsın.” Bana sıkıca sarıldı. Kulağıma, “Scout,”
dedi. “Jem’in kusuruna bakma. Seni sinirlendirmesine
aldırma. Bugünlerde çok güç anlar yaşıyor. Tartışmanızı
duydum.”
Atticus, bir şeyi unutmak için Jem’in bütün gücüyle
uğraştığını, gerçekte unutmak istediği şeyi içine attığını, sırası
gelince bunu ortaya çıkarıp çözebileceğini söyledi. Jem,
düşünmeye korktuğu şeyi kabul ettiği anda yine eski Jem
olacaktı.

Yirmi Yedinci Bölüm
Atticus’un dediği gibi bir süre sonra işler hale yola girdi.
Ekim ayının ortalarına doğru, Maycomb’luların dikkatini
üzerine çeken iki şey oldu.
Bir kere, Bay Bob Ewell işinden atıldı. Çalıştığı örgütten
kovulan tek kişiydi. Bu da tembelliği yüzünden olmuştu. Ama
işi ünü kadar sürdü: Bir gün Bay Ewell, kendisini Tom
Robinson kadar unutulmuş ve bırakılmış buldu. Ondan sonra
her hafta düzenli olarak yardım çeklerini almak için ortalıkta
görünmeye başladı. Verilen parayı duyulması güç bir şeyler
mırıldanarak, bu kasaba insanlarının namuslu bir vatandaşa
hayatını kazanma fırsatını vermediğini söyleyerek alıyordu.
Yardım örgütünde çalışan Bayan Ruth Jones, Bay Ewell’ın,
işini kaybetmesine Atticus’un neden olduğunu düşündüğünü
haber verdi. Bayan Jones, Atticus’un ofisine gidip
duyduklarını söyleyecek kadar telaşlanmıştı. Atticus, Bayan
Ruth’a merak etmemesini, eğer Bay Ewell’ın söyleyeceği bir
şey varsa ofisinin yolunu bildiğini söyledi.
İkincisi Yargıç Taylor’ı ilgilendiriyordu. Yargıç Taylor
pazar akşamları kiliseye gitmekten hoşlanmazdı. Karısı ise
tersine çok severdi. Böylece Yargıç Taylor pazar akşamlarını
evinde, akrabası olmayan ama olmasını pek çok istediği Bob
Taylor’ın yazılarını okumakla geçirirdi. Bir pazar akşamı

tuhaf bir ses duyunca şişko köpeğinden geldiğini düşünerek
ona, “Hışş,” demiş. Sonra birdenbire odada yapayalnız
olduğunu fark etmiş. Ses evin arka tarafından geliyormuş.
Yargıç Taylor, köpeği dışarı bırakmak için arka verandanın
kapısını açmak istemiş. Telin açık olduğunu görmüş. Evin
köşesinde bir gölge görür gibi olmuş. İşte bilinmeyen
konuğunu ancak bu kadar görebilmiş. Bayan Taylor eve
döndüğünde kocası kucağında bir çifteyle koltuğunda
oturuyormuş.
Bu olaylar karşısında Alexandra hala, “Çok can sıkıcı, bu
işler hiç hoşuma gitmiyor,” dedi. “Bu adam davayla ilgili
herkese karşı kin besliyor. Davasından istediği sonucu elde
etti. Daha ne istiyor?”
Atticus, “Ben Bay Ewell’ın ruh halini çok iyi anlıyorum,”
diye cevap verdi. “Maycomb’da, onun da Mayella’nın da
sözlerine inanılmadığını kendisi çok iyi biliyor. Bir kahraman
gibi karşılanacağını sanmıştı... Katlandığı onca zahmetin
karşılığı, pekâlâ, biz bu zenciyi mahkûm edeceğiz ama sen
yine çöplüğüne dön, oldu. Zamanla işler yoluna girecektir
merak etmeyin.”
Ekim ayının sonlarına doğru hayatımız okul, oyun ve ders
çalışma şeklindeki normal düzenini buldu. Jem unutmak
istediği şeyi aklından çıkarmışa benziyordu. Okul
arkadaşlarımız da babamızın garipliklerini kabullenmişler,
üstümüze düşmez olmuşlardı.
Alexandra halanın keyfi yerindeydi. Bayan Maudie bir tek
hamleyle kadınlar kolunu susturmayı başarmıştı. Alexandra
hala yine kümesin başına geçmiş, idareyi eline almıştı.
Maycomb da yine eski Maycomb’du. Geçen ve daha önceki
yıldan hiçbir farkı yoktu. Bu yıla kadar Azizler Günü’nde

programlı hiçbir eğlence düzenlenmediği halde, bu sefer
birtakım hazırlıklar yapılmasına karar verilmişti. Kolejin
konferans salonu açılacaktı. Büyükler için ayrı küçükler için
ayrı eğlenceler düzenlenecekti. Sonra bir de çocuklar arasında
kostüm yarışması yapılacaktı.
Jem’le homurdanmaktan kendimizi alamadık. Jem bu gibi
eğlenceler için kendini pek büyümüş sayıyordu. Ben de
eğlencelere bu yüzden katılamayacağım diye üzülüyordum.
Sonra okula beni Atticus’un götüreceğini düşünerek gönlümü
ferah tuttum.
Daha sonra, sahneye çıkmamın istendiğini öğrendim.
Bayan Grace Merriweather bir piyes hazırlamıştı. Bu piyeste
ben jambon olacaktım. Çocuklardan bazılarının, kasabanın
ürünlerini temsil etmelerinin çok güzel olacağını düşünmüştü:
Cecil Jacobs, inek kılığına girecekti. Agnes Boone kusursuz
bir fasulye olurdu. Başka bir çocuk yerfıstığı olacaktı.
Yaptığım iki provadan anladığıma göre görevimiz yalnız
yazar değil aynı zamanda anlatıcı görevini de üstüne alan
Bayan Merriweather’ın uyarılarına göre sahnenin sol
yanından ortaya çıkmaktı. Bayan Merriweather, “Domuz,”
dediği zaman, ben, “Maycomb, Maycomb, sana hep bağlı
kalacağız,” diye şarkı söylemeye başlayacaktım. Bu, temsilin
sona erdiğini bildirecekti. Bayan Merriweather bayrakla
sahneye çıkacaktı.
Benim kılığım bir sorun çıkarmadı. Terzi Bayan
Crenshaw, Bayan Merriweather kadar yetenekli bir kadındı.
Bayan Crenshaw birkaç parça teli bir jambon kangalı şeklinde
büktü. Üstünü kahverengi bir kumaşla kapladı. Aslına
benzeyecek biçimde boyadı. Ben bunun içine girecektim.
Jambon kostümü dizlerime kadar geliyordu. Bayan Crenshaw
çevremi görebilmem için baş kısmında iki delik açmıştı.

Kusursuz bir iş becermişti. Jem tıpkı ayakları olan bir
jambona benzediğimi söyledi. Fakat birkaç sıkıcı yanı da
vardı. Hava sıcaktı. Jambon kostümü de vücuduma sımsıkı
yapışıyordu. Burnum kaşınacak olsa, kaşıyamayacaktım. Bir
kez içine girdikten sonra kostümü yalnız başıma
çıkaramazdım.
Azizler Günü geldiğinde bizi izlemeye bütün ailenin
geleceğini sandım. Ama yanılmışım. Atticus, olabildiğince
beni kırmamaya çalışarak çok yorgun olduğunu, böyle bir
eğlenceye katlanamayacağını söyledi. Bir haftadan beri
Montgomery’deydi. Eve o gün, akşamüzeri dönmüştü. Rica
edersem beni Jem’in götürüp getireceğini söyledi.
Alexandra hala, bütün gün, salonu, sahneyi süslemekle
uğraştığından çok yorulmuştu ve erkenden yatacaktı... Bunu
söylerken birden sustu. Ağzını kapattı. Sonra bir şey
söylemek için ağzım açtı. Ama ses çıkarmadı.
“Neyiniz var hala?” diye sordum.
“Ah, hiçbir şey,” diye atıldı. “Şeytan yokladı.” İçine
ürküntü veren şeyi unutmuş gibi yaparak oturma odasına
gelmemi, piyesteki rolümü yinelememi söyledi. Jem, beni
jambon kostümünün içine soktu. Kapıda durup, “Domuz,”
diye tıpkı Bayan Merriweather’ın söylediği gibi seslendi. Ben
içeri girdim. Alexandra hala ve Atticus rolüme bayıldılar.
Rolümü mutfakta Calpurnia’ya da oynadım. Olağanüstü
olduğumu söyledi. Karşıya geçip Bayan Maudie’ye de
göstermek istedim. Ama Jem, onun akşama okula geleceğini
söyleyince vazgeçtim.
Ondan sonra, Atticus’un ve Alexandra halanın okula
gelmeyecek olmalarına aldırış etmedim. Jem beni
götüreceğini söylemişti nasıl olsa. İşte böylece birlikte
yaptığımız en uzun yolculuğa çıktık.

Yirmi Sekizinci Bölüm
Ekim ayının son günü için hava fazlasıyla sıcaktı.
Ceketlerimizi bile giyme gereğini duymadık. Rüzgâr gittikçe
şiddetleniyordu. Jem eve varmadan önce yağmurun
başlayacağını söyledi.
Köşedeki elektrik lambası Radley’lerin evine sert gölgeler
düşürüyordu. Jem’in hafif bir sesle güldüğünü duydum.
“Radley’leri bu gece rahatsız eden çıkmaz,” dedi. Jambon
kostümünü beceriksizce taşıyordu. Doğrusu, kostümü
elimden alıp taşımaya kalkarak büyük bir incelik göstermişti.
“Radley’lerin evi insanın içine ürküntü veriyor, değil mi?”
dedim. “Boo Radley’in kimseye zararı dokunmamış ama Jem
yine de yanımda olduğuna seviniyorum.”
Jem, “Biliyor musun,” dedi. “Atticus, okula tek başına
gitmene izin vermeyecekti.”
“Neden? Uzak bir yer değil ki.”
Jem, “O yakın dediğin yer, küçük bir kızın yalnız başına
gidemeyeceği kadar uzak,” diyerek beni azarladı.
“Hayaletlerden korkuyor musun?”
Gülüştük. Güneşin sisi kaldırması gibi, aradan geçen
yıllarda, hayalet hikâyeleri, hortlaklar dünyamızdan
uzaklaşmışlardı. Jem, “Neydi o?” diye sordu. “Hani
hayaletlerden korunmak için bir şey söylerdik.”

“Sus,” diyerek atıldım. “Radley’lerin evinin önündeyiz.”
Jem, “Boo evde değildir,” dedi. “Dinle.”
Üstümüzden, ağaçların birinin dallarına tünemiş bir kuşun
insanın içine huzur veren sesi geliyordu. Köşeyi döndük.
Ayağım yola kadar uzanmış bir ağaç köküne takıldı.
Sendeledim. Jem bana yardım etmek istedi. Elindeki kostümü
de yere düşürmek istemiyordu. Hemen dengemi sağladım.
Yeniden yola koyulduk.
Yoldan sapıp okulun bahçesine girdik. Bahçe zifiri
karanlıktı.
Birkaç adım ilerledikten sonra, “Nerede olduğumuzu nasıl
bileceğiz Jem?” diye sordum.
“Şimdi meşe ağacının altında olduğumuzu söyleyebilirim.
Çünkü serin bir yerden geçiyoruz. Dikkat et, yine düşme.”
Sakınarak ilerliyorduk. Ağacın gövdesine çarpmamak için
dikkat ediyorduk. Meşe ağacı çok eski, yaşlı bir ağaçtı. İki
çocuk el ele tutuşup kucaklamaya çalışsa, kucaklayamazdı.
Gövdesi o kadar kalındı. Radley’lerin evlerinin bahçesine çok
yakındı.
Uzakta, okulun konferans salonunun ışıkları parlıyordu. O
yana bakınca gözlerimiz körleşiyor, görmez oluyorduk.
“İleriye bakma Scout,” dedi Jem. “Yere, önüne bak.
Düşersin.”
“Fenerini yanına almalıydın Jem.”
“Bu kadar karanlık olacağını bilemezdim. Akşamüzeri
hava bu kadar bulutlu değildi.”
Biri üstümüze atladı.
Jem, “Tanrım,” diye bağırdı.
Yüzümüze bir ışık tutuldu. Cecil Jacobs’un keyiften dört
köşe olmuş yüzü göründü. “Ha ha ha! Bu yönden geleceğinizi
kestirmiştim,” dedi.

“Buralarda yapayalnız ne yapıyorsun oğlum. Boo
Radley’den korkmadın mı?”
Cecil Jacobs’u ailesi getirmişti. Cecil bizi salonda
göremeyince buradan geleceğimizi düşünüp beklemişti. Yine
de Atticus’un yanımızda olacağını düşünmüştü.
Cecil’in yürekliliğini kabul etmek zorundaydık. Bir kere
bizi korkutmuştu. Bununla yarın okulda övünecekti.
“Hey,” dedim. “Bu akşam inek olmayacak mısın?
Kostümün nerede?”
“Sahneye götürüp bıraktım. Bayan Merriweather daha
epey vakit olduğunu söyledi. Sen de kendininkini benimkinin
yanına bırak. Biraz oyun oynarız.”
Bu çok güzel bir düşünceydi, Jem de memnun olmuştu.
Böylece ben Cecil’le oynarken o da kendi akranlarının yanına
gidebilecekti.
Salona varınca Atticus’tan başka bütün Maycomb’un
orada olduğunu gördük. Kasabanın hanımları salonu
süslemek için ellerinden geleni yapmışlardı. Uzun koridorun
iki yanına tezgâhlar kurulmuştu. Bunları görünce, “Ah, Jem,”
diye içimi çektim. “Paramı almayı unuttum.”
Jem, “Atticus unutmadı,” dedi. “Al otuz sent. İstediğin
gibi harca.”
Cecil ve otuz sentle yetinmeliydim. Cecil’le yan yapıların
birinden geçerek sahnenin arkasına gittik. Kostümümü
Cecil’inkinin yanına yatırarak son hızla geri döndük.
Cecil’e, “Ne kadar paran var?” diye sordum. Cecil’in de
otuz senti vardı. Böylece birbirimize eşittik. İlk beş sentimizi
Dehşetler Odası’nda harcadık. Bir kere olsun korkmadık.
Sonra daha birçok odaya girip çıktık. Bayan Taylor’ın
çöreklerinden bir külah dolusu aldık. Bir başka odaya dalmak
üzereydik ki, Bayan Merriweather’ın yolladığı çocuklar geldi.

Hemen sahneye gelmemizi söylediler. Konferans salonu
dolmaya başlamıştı. Maycomb bandosu sahnenin altındaki
yerini almıştı. Sahnenin ışıkları yanmıştı. Kırmızı kadife
perde, arkadaki çalışmaların etkisiyle kıpırdıyordu.
Kulisin çocuklarla dolu olduğunu gördüm. Aralarında
büyükler de vardı. Çeşitli ürünlerin kostümlerine bürünmüş
olan çocuklar bir pencerenin altında toplanmışlardı.
Acıyla, “Biri kostümümü ezmiş,” diye haykırdım. Bayan
Merriweather yetişti. Telleri düzeltti. Beni içine soktu.
Cecil, “Nasılsın Scout?” diye sordu. “Sesin o kadar
uzaktan geliyor ki sanki bir başka yere gitmiş gibisin.”
“Sen de pek yakında değilsin,” dedim.
Bando milli marşı çalmaya başladı. Konukların ayağa
kalktığını duyduk. Sonra işaret verildi. Bayan Merriweather
bandonun yanındaki yerini aldı. Temsilin içeriğini anlattı.
Cecil, “Sanki söylemese kimse ne olduğunu bilmeyecek,”
dedi.
“Bütün kasaba biliyor,” dedim.
“Çiftçiler de var ama.”
Bir erkek sesi, “Susun bakayım,” dedi. Sustuk.
Bandonun trampeti, Bayan Merriweather’ın her sözünden
sonra çalıyordu. Bayan Merriweather ağlamaklı bir sesle,
Maycomb’un devletten daha eski olduğunu, önceleri
Mississippi’nin, sonra Alabama’nın bir parçası olduğunu,
buraya ilk ayak basanın ünlü bir hazine avukatının
büyükbabası olduğunu, daha sonra buraya adını verenin
kahramanlığıyla ün yapmış Albay Maycomb olduğunu anlattı.
Bundan sonra Bayan Merriweather yarım saat kadar
Albay Maycomb’un yaptıklarından söz etti. Bu arada ben
dizlerimi bükersem pekâlâ oturabileceğimi anladım.
Oturdum. Bayan Merriweather’ın sesini ve düzenli aralıklarla

çalınan trampeti dinlemeye koyuldum. Çok geçmeden
uyuyakalmıştım.
Daha sonra Bayan Merriweather’ın temsili büyük bir
jestle bitirmeye hazırlandığını, kendine güvenen bir sesle,
“Domuz,” diye seslendiğini, birkaç saniye bekleyip bir daha,
“Domuz,” dediğini, ortaya hiç kimsenin çıkmaması üzerine,
avaz avaz, “Domuz!” diye bağırdığını anlattılar.
Bayan Merriweather’ın sesini uykumda duymuş
olmalıyım; belki de bandonun çaldığı Dixie Marşı’yla
kendime gelmiştim. Bayan Merriweather bayrakla zafer
kazanmış gibi sahneye çıktığı zaman ben de ortaya çıktım.
Davranışım yerindeydi: Ötekilerin peşine takılırım diye
düşündüm.
Daha sonra, Yargıç Taylor’ın, salonun arka tarafına
kaçtığını, durmadan dizlerine vura vura güldüğünü, bunun
üstüne Bayan Taylor’ın onu zorlukla sakinleştirdiğini
anlattılar.
Bayan Merriweather, sanki dayak yemiş gibiydi. Salon
gülmekten kırılıyordu, ama Bayan Merriweather beni
sahnenin arkasında yakalayarak her şeyi berbat ettiğimi
söyledi. Çok canımı sıktı.
Jem beni almaya geldiğinde oturduğu yerden beni pek
göremediğini, kostümün içinde kendimi pek iyi
hissetmediğimi de fark ettiğini söyledi. Rolümü iyi
becerdiğimi eklemeyi de unutmadı. Jem zamanla, işler kötü
gittiğinde insanın içine huzur veren, Atticus kadar iyi bir
insan oluyordu. Kadar diyorum, çünkü Jem ne yaparsa yapsın
beni o kalabalığın arasından geçmeye razı edemezdi.
Seyirciler dağılıncaya kadar beklemeyi kabul etti.
“Kostümü çıkaracak mısın Scout?”

“Hayır, dursun,” dedim. Utancımı bu şekilde daha iyi
gizleyebilecektim.
Biri, “Sizi eve götüreyim mi?” diye sordu. Jem, “Hayır
efendim, teşekkür ederiz,” diye cevap verdi. “Evimiz yakın.”
Sonra bana, “Artık kimseler kalmadı Scout,” dedi.
Salondan geçip koridora çıktık. Merdivenlerden indik.
Okulun bahçesi hâlâ kapkaranlıktı. Kalan arabalar binanın
arkasına park edilmişlerdi. Farlarının bir yararı olmuyordu.
“Bizim evin olduğu yöne giden olsa, yolumuzu daha iyi
görürdük,” dedi Jem.
“Ben pekâlâ görüyorum.”
“Evet. Ama dengeni yitirebilirsin.” Başımda bir ağırlık
hissettim. Jem jambonun ucunu tutuyordu anlaşılan.
“Tuttun mu?” diye sordum.
“Hı,” dedi.
Önümüzü görmeye çalışarak karanlık bahçede ilerlemeye
başladık. “Jem,” dedim. “Ayakkabılarımı unuttum. Sahnede
kaldı.”
“Hadi dönüp alalım.” Tam geri dönmüştük ki, konferans
salonunun ışıklarının söndüğünü gördük. Jem, “Yarın gelip
alırsın,” dedi. Yeniden yürümeye başladı.
“Ama yarın pazar.”
“Kapıcı seni içeri alır... Scout?”
“Efendim?”
“Hiç.”
Jem uzun süredir içine kapanmaktan vazgeçmişti. Acaba
yine ne düşünüyor diye merak ediyordum. Bir şey söyleyecek
gibi olup vazgeçmişti. Eve döndüğümüzde anlatacağına
inanıyordum. Birden kostümün üstünden kafamı kavradığını
hissettim. Çok fazla sıkıyordu. Başımı salladım. “Jem,
yapma...”

“Bir dakika sus Scout,” dedi.
Konuşmadan yürüdük. “Dakika bitti,” dedim. “Ne
oluyor?” Dönüp ona bakmak istedim. Karanlıkta görmem
olanaksızdı.
“Kulağıma bir ses gelir gibi oldu,” dedi. “Dur bakayım.”
Durduk.
“Hayır.”
Beş adım kadar gitmiştik ki beni yine durdurdu.
“Bir şey duydun mu?” diye sorulu.
“Jem beni korkutmaya mı çalışıyorsun? Artık
büyüdüğümü biliyorsun...”
“Sus,” dedi. O zaman şaka yapmadığını anladım.
Gece sessizdi. Jem’in soluk alışını bile duyuyordum.
Arada sırada da çıplak bacaklarıma sert bir rüzgâr değiyordu.
Ortalıkta fırtınadan önceki sessizlik vardı. Etrafa iyice kulak
kabarttık.
“Bir köpek sesi duydum,” dedim.
“O değil,” diye cevap verdi Jem. “Yürüdüğümüz sırada
duyuyorum. Durduğumuzda ses kesiliyor.”
“Kostümüm hışırdıyordun”
Aslında bunu sadece kendimi inandırmak için
söylemiştim, çünkü yürümeye başladığımız zaman, Jem’in
sözünü ettiği sesi ben de duydum. Kostümün hışırtısı değildi
bu.
Jem hemen, “Yine Cecil’in işi,” dedi. “Ona korktuğumuzu
belli etmeyelim.”
Santim santim yürümeye başladık. Cecil’in bu karanlıkta
bizi nasıl izleyebileceğini sordum. Jem, “Ben seni
görebiliyorum Scout,” dedi.
“Nasıl olur? Ben seni göremiyorum.”

“Bayan Crenshaw, jambonun her yerini yaldızlamış. Onlar
parlıyor. Cecil de seni görebilir.”
Cecil’e, peşimizden geldiğini bildiğimizi anlatmak için,
“Cecil Jacobs kocaman bir korkaktır,” diye bağırdım.
Durduk. Korkak kelimesinin okul duvarından geri dönen
yankısından başka ortalıkta çıt yoktu.
Jem, “Ben onu yakalarım,” dedi. “Hey!”
Jem’in bağırışı okul duvarında tekrar yankılandı.
Cecil’in bu kadar uzun zaman saklanması, ortaya
çıkmaması olacak şey değildi. Cecil hoşuna giden bir oyun
buldu mu bunu boyuna yapardı. Jem, yeniden ses
çıkarmamamı söyledi. Sonra alçak bir sesle, “Sırtındakini
çıkarabilir misin?” diye sordu.
“Çıkarırım ama altında pek fazla bir şeyim yok.”
“Elbisen bende, al.”
“Karanlıkta giyinemem ki.”
“Pekâlâ. Dursun.”
“Jem, korkuyor musun?”
“Hayır. Neredeyse meşe ağacına geliyoruz. Ondan sonra
caddeye birkaç metre kalıyor. Sokağın ışığını neredeyse
görürüz.” Jem düz bir sesle acele etmeden konuşuyordu. Bu
Cecil masalını ne kadar devam ettirecek diye merak ettim.
“Şarkı söyleyeyim mi Jem?”
“Hayır, çok sessiz ol.”
Adımlarımızı hızlandırmıştık. Jem de bir taşa çarpmadan
ya da tökezlemeden yürünemeyeceğini benim kadar
biliyordu. Sonra ben yalınayaktım. Belki de duyduğumuz ses,
ağaç dallarının hışırtısıydı. Ama hiç rüzgâr esmiyordu. Büyük
meşe ağacından başka ağaç da yoktu.
Peşimizde ya da arkamızda ne varsa sanki ayakkabıları
ağır geliyormuş gibi ayaklarını sürüyerek yürüyordu.

Ayağında da pamuklu bir pantolon olmalıydı. Çünkü çıkardığı
hışırtıdan bu kadarını anlayabiliyordum.
Ayaklarımın altında toprağın serinlediğini hissettim.
Demek ki, meşe ağacına gelmiştik. Jem başıma vurdu. Durup
dinledik.
Ayaklarını sürüyerek yürüyen bu kez bizimle birlikte
durmamıştı. Pantolon paçaları durmadan birbirine
sürtünüyordu. Sonra bu ses de kesildi. Koşuyordu. Bize
doğru, çocuk adımlarına benzeyen adımlarla koşuyordu.
Jem, “Kaç Scout! Koş! Koş!” diye bağırdı.
Uzun bir adım attım. Sendeledim. Karanlıkta kollarımın
bir yararı yoktu. Dengemi sağlayamıyordum.
“Jem. Jem, bana yardım et Jem!”
Bir şey, beni çeviren tel kafese çarptı. Metalik bir ses
çıktı. Yere yuvarlandım. Tel kafesten kurtulmaya çalışarak
yuvarlanabildiğim kadar yuvarlandım. Birilerinin itişip
kakıştığını duyabiliyordum. Biri üstüme yuvarlandı. Jem’di.
Şimşek gibi yerinden fırladı. Beni de birlikte kaldırdı. Başımı
ve omuzlarımı kostümden kurtarmıştım ama yine de pek fazla
uzağa gidemedik.
Jem elimi bıraktığında neredeyse yola varmıştık. Birinin
Jem’i sertçe geriye çekip yere çarptığını hissettim. Boğuk bir
çatırtı oldu. Jem bağırdı.
Jem’in sesinin geldiği yana koştum. Birisinin yumuşak,
sarkık karnına tosladım. Bir erkek sesi, “Of!” dedi. Kollarımı
yakalamaya çalıştı. Fakat kollarım gövdeme yapışmış gibiydi.
Adamın karnı yumuşaktı ama kolları çelik gibiydi. Yavaş
yavaş soluğum kesilir gibi oldu. Kımıldayamıyordum. Birden
adamı birisi geriye doğru çekti. Yere fırlattı. Jem’in ayağa
kalktığını düşündüm.

Bazen insanın kafası pek ağır çalışıyor. Sersemlemiş bir
halde öylece dikilip kalmıştım. Gürültüler kesilir gibi oldu.
Hırıltılı bir ses duydum. Sonra gece eski sessizliğine kavuştu.
Gecenin içinde birinin soluk alışlarından başka ses
duyulmuyordu. Adam, güçlükle, ağır ağır soluk alıyordu.
Galiba meşe ağacına doğru gitti. Hızlıca öksürdü. Hıçkırığı
andıran, insanın içini sarsan bir öksürüktü bu.
“Jem?”
Adamın soluk alışlarından başka ses yoktu.
“Jem?”
Jem cevap vermedi.
Adam dolaşmaya başladı. Bir şey arıyor gibiydi.
İnlediğini, sonra ağır bir şeyi yola doğru çektiğini duydum...
Sanki ağacın altında dört kişi vardı.
“Atticus?”
Adam, ağır ağır yola doğru yürüyordu.
Çılgın bir halde adamın bulunduğunu sandığım yöne
doğru gittim. Ayaklarımla yerleri yokladım. Sonunda birine
değdim.
“Jem, sen misin?”
Eğildim. Pantolon kemerinin tokası, düğmeler
tanımadığım birinindi. Yüzüne dokundum. Bu Jem değildi.
Jem’in yüzü değildi. Burnuma pis bir içki kokusu geldi.
Yola doğru yürümeye başladım. Daha doğrusu yolun
olduğunu düşündüğüm yöne doğru. Çünkü karanlıkta o kadar
çok yuvarlanmış, dönüp durmuştum ki artık yönümü bulmam
çok zordu. Birden ileride sokak lambasının cılız ışığını fark
ettim. Lambanın altından bir adam geçiyordu. Ağır yük
taşıyan bir insanın adımlarıyla yürüyordu. Köşeyi döndü.
Kucağındaki Jem’di. Jem’in kolu bir yandan cansız bir
biçimde sallanıyordu.

Köşeye vardığımda adam bizim ön bahçeyi geçmek
üzereydi. Ön kapımızın ışığında bir an Atticus’u görür gibi
oldum. Atticus merdivenlerden aşağı koştu. Adamla birlikte
Jem’i yukarı taşıdılar.
Holden geçtikleri sırada ben kapıya gelmiştim. Alexandra
hala bana doğru koştu. “Doktor Reynolds’ı çağırın!” diye
seslendi Atticus. “Scout nerede?”
Alexandra hala beni de kendisiyle telefona doğru
sürüklerken, “Burada,” diye cevap verdi. Kuşkuyla
omuzlarıma sarıldı. “İyiyim, bir şeyim yok hala,” dedim. “Siz
telefon edin.”
Ahizeyi eline aldı. “Eula May,” dedi. “Doktor Reynolds’ı
bulun. Acele edin!”
“Agnes, babanız evde mi? Ah, Tanrım, nerede? Eve gelir
gelmez buraya göndermenizi rica ediyorum. Acil bir durum
var.”
Alexandra halanın kendini tanıtmasına gerek yoktu.
Maycomb’da herkes birbirini sesinden tanırdı.
Atticus, Jem’in odasından çıkıp geldi. Alexandra halanın
konuşması biter bitmez telefonu eline aldı. “Eula May, bana
şerifi verin,” dedi.
“Heck? Ben Atticus Finch. Biri çocuklarıma saldırmış,
Jem yaralı. Evle okul arasında. Oğlumun yanından
ayrılamam. Benim için oraya sen git. Adam hâlâ orada mı
bak. Kaçmıştır sanıyorum, ama yine de bir bak. Teşekkür
ederim Heck.”
“Atticus, Jem öldü mü?”
“Hayır Scout.” Tekrar Jem’in yanına giderken Alexandra
halaya, “Scout’la meşgul ol,” dedi.
Alexandra halanın tel kafesi üstümden çıkarmaya çalışan
parmakları titriyordu. “İyi misin tatlım?” diye üst üste

soruyordu.
O kostümden kurtulunca yeniden dünyaya gelmiş gibi
oldum. Kollarım uyuşmuştu. Üzerlerinde küçük kırmızı
benekler belirmişti. Kollarımı ovuşturdum.
“Hala, Jem öldü mü?” diye sordum.
“Hayır... ölmedi tatlım. Sadece baygın. Doktor
gelmedikçe durumunun ne olduğunu bilemeyiz. Jean Louise,
ne oldu?”
“Bilmiyorum.”
Alexandra hala daha çok üstelemedi. Üzerime giyecek bir
şey getirdi. Sonra bir daha asla ömrümce unutamayacağım bir
şey yaptı: Alexandra hala bana pantolonumu uzattı. “Bunu
giy tatlım,” dedi. Dünyada en nefret ettiği giysiyi elime
tutuşturdu.
Jem’in odasına koştu. Yeniden yanıma geldi. Başımı
okşadı. Sonra Jem’in yanına gitti.
Evin önünde bir araba durdu. Doktor Reynolds’ın
adımlarının sesini babamınki kadar iyi tanırdım. Jem’i ve beni
dünyaya getiren oydu. Sonra Jem’in ağaç evden düştüğü
zaman dahil olmak üzere bütün dertlerimizde yanı başımızda
bulunurdu. Doktor Reynolds’la olan ahbaplığımız hiçbir
zaman bozulmamıştı.
Doktor Reynolds kapıda beni görünce, “Sen hâlâ
yatmadın mı?” dedi. Sonra içeri girdi. Evin bütün odalarını
bilirdi. Ben hasta olduğum zaman Jem’in de hasta olduğunu
çok iyi bilirdi.
Sonsuzluk kadar süren on dakikalık süreden sonra, Doktor
Reynolds dışarı çıktı. Ben Jem’in odasının kapısında
bekliyordum.
“Jem öldü mü?” diye sordum.

Yanıma diz çökerek, “Jem ölümden bir daha asla
olamayacağı kadar uzak,” diye cevap verdi. “Tıpkı senin gibi,
başı şişmiş, kolu kırılmış. Sanki biri kolunu bükmüş...”
“Demek ölmedi.”
“Hayır.” Doktor Reynolds ayağa kalktı. “Bu gece fazla bir
şey yapamayacağız,” dedi. “Jem’i elimden geldiği kadar rahat
ettirmeye çalışacağım, o kadar. Yarın kolun röntgenini
alacağız. Merak etme iyi olacak.”
Konuşurken Doktor Reynolds dikkatle yüzüme bakıyordu.
Şişmeye başlayan başımı yoklarken, “Bir yerin kırılmadı
değil mi?” diye sordu.
“Demek Jem’in öldüğünü sanmıyorsunuz?”
Doktor Reynolds şapkasını giydi. “Belki yanılmış da
olabilirim. Ama Jem şimdi sağ. Bütün belirtiler sağ olduğunu
gösteriyor. Gir bir de kendin bak, karar ver.”
Doktor Reynolds’ın adımları çevik ve hareketliydi. Bay
Heck Tate’inkiler ise tersine. Ağır çizmeleri verandayı
gıcırdatarak kapıyı çaldı. O da doktor gibi kapıyı açar açmaz,
“İyisin ya Scout?” dedi.
“Evet efendim. Atticus da Jem’in odasında.”
Bay Tate, “Hadi yanlarına gidelim,” dedi.
Alexandra hala Jem’in başucundaki lambayı bir havluyla
karartmıştı. Jem sırtüstü yatıyordu. Yüzünün bir yanında
çirkin bir leke vardı. Sol kolu gövdesinden ayrılmış gibi
duruyordu. Dirseği ters yöne doğru hafifçe bükülmüştü.
Jem’in kaşları çatıktı.
“Jem?”
Atticus, “Seni duymaz Scout,” dedi. “Şimdi baygın.
Ayılıyordu ama Doktor Reynolds tekrar uyuttu.”
“Peki efendim,” diyerek çekildim. Jem’in odası kare
biçiminde ve genişti. Alexandra hala şöminenin yanındaki

sallanan sandalyede oturuyordu. Jem’i eve getiren adam bir
köşede durmuş, duvara dayanmıştı. Tanımadığım biriydi.
Belki de okul temsiline gelmiş, bizim boğuşmamızı duyup
yardıma koşmuştu.
Atticus, Jem’in yatağının yanında ayakta duruyordu.
Bay Heck Tate, şapkası elinde bekliyordu. Pantolon
cebine sokuşturulmuş el fenerinin yarısı dışarıda duruyordu.
Atticus, “İçeri gir Heck,” dedi. “Bir şey bulabildin mi?
Böyle bir şey yapabilecek birini düşünemiyorum. Umarım
adamı bulmuşsundur.”
Bay Heck Tate burnunu çekti. Köşede duran adama sert
bir bakışla baktı. Başıyla selamladı. Sonra Jem’e, Alexandra
halaya ve Atticus’a döndü.
Sakin bir sesle, “Oturun Bay Finch,” dedi.
Atticus, “Hep birlikte oturalım,” diye karşılık verdi. “Şu
iskemleyi sen al Heck. Ben oturma odasından bir tane daha
getireyim.”
Bay Heck Tate iskemleye oturdu. Atticus oturma
odasından aldığı sandalyeyle geldi. Köşedeki adam için de bir
tane getirmemesine şaştım. Ama Atticus terbiye kurallarını
benden daha iyi bilirdi. Atticus bazı müşterilerini içeri bile
almaz, kapıdan konuşurdu. Belki de bu adam köşede ayakta
durmayı seçmişti.
Bay Tate, “Bay Finch,” dedi. “Ne bulduğumu
söyleyeceğim. Küçük bir kız elbisesi buldum... Arabamda
duruyor. Senin elbisen mi Scout?”
“Evet efendim. Pembe bir elbisedir.” Bay Heck Tate sanki
tanık kürsüsünde oturuyormuşum gibi davranıyordu.
Bay Tate çaresiz bir tavırla elini kalçasına doğru götürdü.
Durdu. Jem’in şöminesinin üstündekilere baktı. Parmakları
uzun burnuna gitti.

Atticus, “Ne var Heck?” diye sordu.
Bay Tate’in eli ensesine gitti. Ovuşturdu. “Bay Bob
Ewell, meşe ağacının altında, kaburga kemiklerine bir ekmek
bıçağı saplı olarak yatıyordu,” dedi. “Ölmüş Bay Finch.”

Yirmi Dokuzuncu Bölüm
Alexandra hala yerinden fırladı. Şömineye tutundu. Bay
Tate ayağa kalktı. Fakat Alexandra hala yardım istemediğini
söyledi. Hayatında ilk defa olarak Atticus’un ikinci bir benlik
haline gelen nezaketi, burada yenildi. Oturduğu yerden
kımıldamadı.
Nedense, Bay Bob Ewell’ın bir gün Atticus’un canını
yakacağına dair sözlerinden başka bir şey düşünemiyordum.
Bay Ewell neredeyse isteğine ulaşıyordu. Gerçekten de,
dediği gibi bu düşüncesini gerçekleştirmek uğruna canını
vermişti.
Atticus, “Heck emin misin?” diye sordu.
“Evet. Artık bu çocuklara bir zararı dokunamaz.”
“Bunu demek istemedim.” Atticus uykuda konuşur
gibiydi. Birden yaşını göstermeye başlamıştı. Çenesinin sert
çizgisi yumuşamış, kulaklarının altında kırışıklıklar
belirmişti. Kuzguni siyah saçları şakaklarından kırlaşmaya
başlamıştı.
Sonunda Alexandra hala, “Oturma odasına geçelim mi?”
dedi.
“Eğer bir sakıncası yoksa, Jem’i rahatsız etmiyorsak
burada kalmayı yeğlerim,” diye cevap verdi Bay Heck Tate.
“Bir yandan da Scout’ın olanları anlatmasını istiyorum.”

Bay Heck Tate elini kaldırdı. “Siz odanıza gidin Bayan
Alexandra dedi. “Ne kadar perişan olduğunuzu görüyorum.
Bir şeye de üzülmeyin. Her zaman duygularımıza göre
hareket edecek olursak kuyruğunun peşinden koşan kedilere
döneriz. Bayan Scout, olanları anlatır mısınız?”
Atticus’un yanına gittim. Hemen bana sarıldığını gördüm.
Başımı kucağına gömdüm. “Eve gitmek üzere yola çıktık.
Jem’e ayakkabılarımı unuttuğumu söyledim. Tam
ayakkabılarımı almak için dönmek üzereydik ki okulun
ışıklarının söndüğünü gördük. Jem, yarın gidip alabileceğimi
söyledi...”
Atticus, “Başını kaldır Scout,” dedi. “Bay Tate de
duysun.” Kucağına çıkıp oturdum.
“Sonra Jem, susmamı istedi. Ben bir şey düşünüyor
sandım. Jem bir şey düşüneceği zaman beni hep susturur...
Sonra bana bir şey duyup duymadığımı sordu. Biz önce Cecil
sandık.”
“Cecil mi?”
“Cecil Jacobs. Gece okula giderken birden karşımıza çıkıp
bizi korkutmuştu. Yine o yapıyor sandık. Bir çarşafa
bürünmüştü. En iyi kostüm yarışması vardı. Kimin
kazandığını bilmiyorum.”
“Sesin Cecil’den geldiğini sandığınızda neredeydiniz?”
“Okuldan yeni ayrılmıştık. Cecil’e bağırdım.”
“Nasıl bağırdın?”
“Cecil kocaman bir korkaktır, diye bağırdım. Cevap
alamadık. Jem, hey gibi bir şey dedi. Ölüyü canlandıracak
kadar yüksek sesle bağırmıştı. Yine bir şey olmadı.”
“Bir dakika Scout,” diyerek Bay Tate sözümü kesti. “Bay
Finch, siz seslerini duydunuz mu?”

Atticus duymadığını söyledi. Radyosu açık olduğu için
duymamıştı herhalde... Alexandra hala da odasında radyo
dinliyordu. Atticus, kız kardeşinin radyo dinlediğini de
biliyordu. Çünkü kendisinden, radyosunu bir parça kısmasını
istemişti. “Ben radyomun sesini daima çok açarım,” diyerek
Atticus gülümsedi.
“Acaba komşular duydular mı?”
“Sanmam Heck. Çoğu radyo dinler. Dinlemeyenler de
tavuk gibi erkenden yatarlar. Maudie Atkinson duymuş
olabilir ama yine de sanmam.”
Bay Tate, “Devam et Scout,” dedi.
“Şey, sonra yürümeye başladık Bay Tate. Kostümün
içinde hapsolmuş gibiydim ama Jem’in duyduğu sesi ben de
duydum. Ayak seslerini demek istiyorum. Biz yürüdüğümüz
zaman yürüyor, durduğumuz zaman duruyordu. Jem beni
görebildiğini, çünkü Bayan Crenshaw’ın kostümümü yaldızla
boyamış olduğunu söyledi. Ben jambondum.”
Bay Tate hayretle, “O da ne?” diye sordu.
Atticus rolümü, Bay Tate’e anlattı. Kostümümün nasıl
olduğunu da söyledi. “Eve geldiğinde görmeliydin,” diye
ekledi. “Telleri eğri büğrü olmuştu.”
Bay Tate çenesini ovuşturdu. “Acaba Bob Ewell’ın
üzerinde niçin öyle lekeler var, anlamıyorum,” dedi.
“Elbisesinin kolları küçük küçük delikler içinde. Kollarında
da aynı deliklerden bir iki tane var. Şu kostümü görebilir
miyim?”
Atticus gidip kostümü getirdi. Paslı telin üstünde bıçak
darbesinin meydana getirdiği uzun, parlak bir çizgi açıkça
görülüyordu. “Bob Ewell şaka yapmıyormuş,” diye
mırıldandı Bay Tate.
Atticus, “Adam aklını kaçırmış,” dedi.

“Size karşı gelmek istemem Bay Finch... Bob Ewell aklını
kaçırmış değildi. O kadar çok içmişti ki, çocukların canına
kıyacak kadar kendini cesur bulmuştu. Sizinle asla yüz yüze
gelemezdi.”
Atticus başını salladı. “Böyle bir insanın...”
“Bay Finch bu dünyada öyle insanlar var ki, daha
merhaba demeye gerek görmeden bir kurşunla canlarını
alacaksınız. Böyle kimseler için kurşuna bile yazık. İşte Bob
Ewell bunlardan biriydi.”
Atticus, “Beni tehdit ettiği gün bütün kinlerinden
kurtulduğunu düşünmüştüm. Kurtulmasa bile yalnız benim
peşime düşeceğini sanıyordum.”
“Küçük çocukları öldürmeyi göze alabilecek kadar
aşağılık ruhlu birinin sizinle karşılaşmayı göze alacağını nasıl
düşünebilirsiniz,” dedi Bay Tate içini çekerek. “Devam etsek
iyi olur Scout. Arkanızdan geldiğini duydunuz.”
“Evet efendim. Ağacın altına geldiğimizde...”
“Ağacın altında olduğunuzu nereden anladınız?”
“Yalınayaktım, Jem ağaçların altında toprağın daima daha
serin olduğunu söyler.”
“Jem’i milletvekili seçsek yeridir. Devam et.”
“Sonra birdenbire beni biri yakaladı. Yere düştüm... Jem
beni buldu. Yola doğru çekmeye başladı. Biri... Bay Ewell,
Jem’i çekip yere vurdu galiba. Biraz daha dövüştüler. Sonra
garip bir ses çıktı. Jem bağırdı. Demek Jem, kolu kırıldığı için
bağırmış. Her neyse, Jem bağırdı. Sonra sustu. Bir daha da
duymadım onun sesini. Bay Ewell beni öyle sıkıyordu ki,
soluk alamaz olmuştum... Biri Bay Ewell’ı çekti. Jem ayağa
kalktı diye düşündüm. İşte bütün bildiğim bu...”
“Peki sonra?” Bay Tate sert set yüzüme bakıyordu.

“Biri soluk soluğa çevrede dolaşıyordu ve ölecekmiş gibi
öksürüyordu. Önce Jem sandım. Ama Jem’e de
benzemiyordu. Kalkıp Jem’i aramaya başladım. Atticus’un
yardımımıza koştuğunu sandım.”
“Yardımınıza gelen kimdi?”
“Kendisi şurada duruyor Bay Tate. Size adını kendi
söylesin.”
Bunu söylerken köşede duran adamı göstermiştim. Fakat
parmağımı hemen indirdim. Atticus her zaman birini
parmakla göstermenin ayıp olduğunu söylerdi.
Yabancı hâlâ duvara yaslanmış olarak duruyordu.
Kollarını göğsünde kavuşturmuştu. Onu gösterdiğimde
kollarını indirdi. Avuçlarını duvara yapıştırdı. Bu eller, güneş
yüzü görmemiş, bembeyaz ellerdi. Jem’in krem rengine
boyalı aydınlık odasında dikkati üzerine çekiyordu.
Bakışlarım ellerinden tozlanmış haki renkli pantolonuna
gitti. Yırtık pırtık kaba pamukludan gömleğine baktım. Yüzü
de elleri kadar beyazdı. Yalnız sipsivri çenesinde bir leke
vardı. Avurtları içeri çökmüştü. Geniş bir ağzı vardı.
Şakaklarında hafif kırlıklar görülüyordu. Kurşuni renkli
gözleri o kadar renksizdi ki önce kör olduğunu sandım.
Saçları incecik ve seyrekti. Başının tepesinde toplanmışlardı.
Ellerini duvardan çekti. Duvarda ellerinin ıslaklığı
kalmıştı. Yabancı, titriyordu da. Ben yüzüne hayretle
bakarken, yabancının sakinleştiğini hissettim. Dudakları
çekingen bir gülümseyişle aralandı. Komşumuzun yüzü,
birden gözlerime dolan yaşlarla bulandı.
“Merhaba Boo,” dedim.

Otuzuncu Bölüm
Atticus, “Bay Arthur de tatlım,” diye düzeltti. “Jean
Louise, sana Bay Arthur Radley’i tanıtayım. Kendisi seni
tanıyor sanırım.”
Böyle bir zamanda Atticus’un beni Boo Radley’le bu
biçimde soğukkanlılıkla tanıştırması... Ne dersiniz, işte
Atticus’un işleri.
Boo, içgüdüsel olarak Jem’in yatağına doğru koştuğumu
görünce yüzünde aynı utangaç gülümseyiş gezindi.
Şaşkınlıktan kıpkırmızı kesildim. Jem’in yorganının altına
girmeye çalıştım.
Atticus, “Aaa...” dedi. “Jem’e dokunma.”
Bay Heck Tate, bağa çerçeveli gözlüklerinin gerisinden
Boo’ya bakıyordu. Tam konuşmak için ağzını açmıştı ki
Doktor Reynolds geldi.
“Herkes dışarı çıksın,” dedi. “İyi akşamlar Arthur. Demin
seni görmemiştim.”
Doktor Reynolds’ın sesi adımları kadar hafif, uçucuydu.
Elbette, Bay Arthur’la bu kadar doğal konuşmasında
şaşılacak bir yan yoktu. Boo da hasta oluyor, doktora gerek
duyuyordu herhalde.
Doktor Reynolds, gazeteye sarılı büyük bir paket
getirmişti. Paketi, Jem’in masasının üstüne koydu. Ceketini

çıkardı. “Artık Jem’in sağ olduğuna inanıyorsun değil mi
Scout?” dedi. “Ben sağ olduğunu nereden anladım biliyor
musun? Muayene etmek istediğim zaman bana bir tekme
savurdu ki sorma.”
Atticus, “Şey,” dedi. Boo’ya bakıyordu. “Heck, biz
verandaya çıkalım. Orada bir dolu sandalye var. Hava da
serin.”
Atticus bizi niçin oturma odası yerine verandaya
çağırıyordu bilmem. Sonra anladım. Boo için
endişeleniyordu. Oturma odasının ışıkları çok fazlaydı.
Birer birer dışarı çıktık. Önce Bay Tate çıktı. Onu kapıda
Atticus bekliyordu. Atticus, Bay Arthur’u bekleyecek gibi
oldu. Sonra vazgeçip Bay Tate’in ardından gitti.
İnsanların en garip şartlar altında bile günlük davranışları
yinelemek gibi bir alışkanlıkları vardır. Ben de bu kuraldan
ayrılmış sayılmam. “Gelin Bay Arthur,” dedim. “Evi iyi
bilmezsiniz. Ben size yolu göstereyim efendim.”
Bana bakıp başını salladı.
Holden, oturma odasından geçip verandaya çıktık.
“Oturmaz mısınız Bay Arthur? Bu sallanan sandalye çok
rahattır.”
Evet, bir parça düşteymiş gibi sanarak, onu Atticus ve
Bay Tate’ten uzaktaki sandalyeye oturttum. Orası karanlıkta
kalıyordu. Boo karanlıkta kendini daha rahat hissederdi.
Atticus salıncağa oturmuştu. Bay Tate onun yanındaki
sandalyedeydi. Oturma odasından gelen ışık dosdoğru onların
üstlerine vuruyordu. Ben, Boo’nun yanına oturdum.
Atticus, “Evet Heck,” diyordu. “Yapılacak şey... fakat ben
galiba belleğimi yitiriyorum.” Atticus gözlüklerini alnına itti.
Gözlerini ovuşturdu. “Jem henüz on üç yaşında bile değil...

Hayır, tam on üçünde. İyi hatırlamıyorum. Her neyse,
mahkemede her şey ortaya çıkacak.”
Bay Tate, bacaklarını uzatarak, “Mahkemede ne ortaya
çıkacak Bay Finch?” diye sordu.
“Bir nefsi müdafaaydı elbet ama yine de araştırma
yapmalıyım.”
“Bay Finch, Bob Ewell’ı Jem’in öldürdüğünü mü
sanıyorsunuz?”
“Scout’ın anlattıklarını duydun. Bundan kuşkun var mı?
Scout, Jem’in ayağa kalktığını, Bob Ewell’ı üzerinden
çektiğini söyledi... Belki de karanlıkta Ewell’ın bıçağını eline
geçirip adamı vurmuştur... Yarın anlarız...”
Bay Tate, “Durun Bay Finch,” dedi. “Bob Ewell’ı Jem
öldürmedi.”
Atticus bir an sustu. Bay Tate’e, söylediklerine teşekkür
edercesine baktı. Sonra başını salladı. “Heck, çok naziksin,”
dedi. “İyi yürekliliğinden bunu yapıyorsun, biliyorum. Ama
böyle şey istemem.”
Bay Tate yerinden kalktı. Verandanın ucuna gitti.
Çalılıklara tükürdü. Sonra ellerini cebine soktu. Atticus’un
karşısına geçip durdu.
“Böyle şey dediğin ne?” diye sordu.
Atticus, “Sert konuştuğum için özür dilerim Heck,” diye
cevap verdi. “Ama kimsenin bu işi örtbas etmesini istemem.”
“Kimsenin bir şey örtbas etmeye çalıştığı yok Bay Finch.”
Bay Tate’in sesi sakindi. Fakat çizmeleri verandanın
döşemesine o kadar güçlü basmıştı ki, sanki oradan bir ağaç
dal budak salmıştı. Şerifle babam arasında anlayamadığım
garip bir çatışma vardı.
Yerinden kalkıp verandanın ucuna gitme sırası
Atticus’taydı. O da genzini temizleyip bahçeye tükürdü.

Ellerini cebine sokup Bay Tate’in karşısına geçti.
“Heck söylemedin ama ben senin ne düşündüğünü
biliyorum. Teşekkür ederim.” Bana döndü. “Jean Louise,
Jem’in Bob Ewell’ı üzerinden çektiğini söyledin değil mi?”
“Evet efendim. Öyle sandım...”
“Gördün mü Heck? Bütün kalbimle sana teşekkür ederim.
Oğlumun hayata böyle atılmasını istemem. Havayı
temizlemenin en kolay yolu, bütün pencereleri sonuna kadar
açmaktır. Bırak Maycomb sandviçlerini alıp mahkemeye
gelsin. Oğlumun ardından fısıldaşmalar olmasını istemem.
Hiç kimsenin, Jem Finch’in babası rüşvet vererek onu
kurtardı demesini istemem. Bu işi ne kadar çabuk çözersek, o
kadar iyi olur.”
Bay Tate, “Bay Finch,” dedi. “Bob Ewell kendi bıçağının
üstüne düşmüş. Kendi kendinin ölümüne sebep olmuş.”
Atticus verandanın ucuna gitti. Asma ağacına baktı. İkisi
de birbirinden inatçıydı. Önce kimin yenileceğini merak
ediyordum. Atticus’un inatçılığı sessizdi. Gösterişli değildi.
Ama bazı bakımlardan Cunningham’lar kadar inatçıydı. Bay
Tate’in inadı terbiye görmemişti ama babamınkine eşitti.
Atticus olduğu yerden dönmeden, “Heck,” dedi. “Eğer bu
iş örtbas edilecek olursa, Jem’e karşı büyük bir suç işlemiş
olacağım. Arada sırada bir baba olarak yetersiz kaldığımı
düşünüyorum. Jem bir başkasına başvurabileceği şeylerde
bile hep bana koşar. Ben de, onun gözlerinin içine
çekinmeden bakabilecek bir hayat yaşamaya çalıştım... Eğer
böyle bir şeyi örtbas edecek olursam, Jem’i yitiririm. Onu ve
Scout’ı yitirmek istemem. Çünkü bütün varlığım onlar.”
“Bay Finch, Bob Ewell bıçağının üstüne düşmüş. Bunu
size kanıtlayabilirim.”

Atticus döndü. Elleri cebindeydi. “Heck, anlamıyor
musun? Durumu benim açımdan göremiyor musun? Senin de
çocukların var. Ama ben senden büyüğüm. Büyüdükleri
zaman ben yaşlı bir adam olacağım. Ama şimdi, şimdi bana
güvenmezlerse, kimseye güvenmeyeceklerdir. Jem’le Scout
olanları biliyorlar. Eğer benim kasabada olanları başka türlü
anlattığımı duyarlarsa, artık benim çocuklarım olmaktan
çıkarlar. Kasabada başka evimde başka türlü yaşayamam.”
Bay Tate topukları üstünde sallanarak sabırla, “Bob
Ewell, Jem’i yere fırlatmış,” dedi. “Sonra ayağı ağaç köküne
takılmış. Bakın, göstereyim...”
Bay Tate elini yan cebine soktu. Uzun bir sustalı çıkardı.
O sırada verandaya Doktor Reynolds geldi. Bay Tate, “Ceset
meşe ağacının altında doktor,” dedi. “El feneriniz var mı?
Bunu alın.”
Doktor Reynolds, “Ben arabanın farlarını yakarım,” dedi.
Ama yine de Bay Tate’in fenerini cebine soktu. “Jem iyi. Bu
gece uyanmaz. Onun için merak etmeyin. Adamı öldüren
bıçak o mu Heck?”
“Hayır efendim. Bıçak hâlâ üstünde. Sapına bakılırsa
ekmek bıçağına benziyor. Ken de neredeyse yardımınıza gelir.
İyi geceler.”
Bay Tate elindeki sustalıyı açtı. “İşte böyle,” dedi. Bıçağı
tutarken sendelemiş gibi yaptı. Öne doğru eğilirken sol kolu
büküldü. “Gördünüz mü?” dedi. “Karnına saplanmış. Scout
henüz sekiz yaşında. Olanı biteni bilemez.”
“Neler bildiğini bilsen hayret edersin,” diyerek gülümsedi
Atticus.
“Yalan söyledi demiyorum, olan biteni iyice bilemeyecek
kadar korkmuştu demek istiyorum. Orası son derece karanlık.

Mürekkep gibi simsiyah. O karanlıkta bilerek hareket
edebilmek için karanlığa alışık olması gerek.”
Atticus sakin bir sesle, “Kabul edemem,” dedi.
“Lanet olsun... Benim düşündüğüm Jem değil.”
Bay Tate’in çizmesi yere öyle hızlı indi ki, Bayan Maudie
Atkinson ve Bayan Stephanie Crawford’ın lambaları yandı.
Atticus ve Bay Tate karşı evlere, sonra da birbirlerinin yüzüne
baktılar. Beklediler.
Bay Tate yeniden konuştuğunda sesi güçlükle
duyuluyordu.
“Bay Finch, bu duruma gelince sizinle çalışmaktan hiç
hoşlanmıyorum. Bu gece neler çektiğinizi biliyorum. Ama bu
işi hemen bitirmeliyiz. Yarın çok geç olur. Bob Ewell’ın
böğründe bir ekmek bıçağı var.”
Bay Tate, bundan sonra, Atticus’un, Jem’in yapısında bir
çocuğun kırık bir kolla, hem de zifiri karanlıkta kendinden
büyük birini bıçaklayabileceğini iddia etmesinin gülünç
olduğunu söyledi.
“Heck, elindeki bir sustalıydı,” dedi Atticus birdenbire.
“Nereden aldın onu?”
Bay Tate soğukkanlılıkla, “Bir sarhoşun üstünden aldım,”
diye cevap verdi.
Hatırlamaya çalışıyordum. Bay Ewell üstüme
yüklenmişti. Sonra üzerimden çekilip yere itilmişti. Jem
ayağa kalkmış olmalıydı... Öyle sanıyorum.
“Heck?”
“Bu gece kasabada bir sarhoşun elinden aldım demek
istedim. Ewell o ekmek bıçağını bir yerlerden bulmuş
olacak.”
Atticus salıncağa yaklaştı. Oturdu. Elleri bacaklarının
arasında cansızmış gibi sallanıyordu. Yere bakıyordu.

O gece, hapishanenin önünde, sandalyesinden kalkıp bana
sonsuza kadar uzun sürmüş gibi gelen hareketlerle gazetesini
katlayışı gibi, ağır ağır hareket ediyordu.
Bay Tate verandada dolaşıyordu. “Bu sizin kararınız değil
Bay Finch. Benim. Her şey, bütün sorumluluk benim. Bir
kerecik olsun olayı benim açımdan görmeye çalışmazsanız
sizin için yapılacak bir şey kalmaz. Eğer inat etmeye
kalkarsanız, yüzünüze karşı sizi yalancılıkla suçlarım...
Oğlunuz asla Bob Ewell’ı bıçaklamadı. Böyle bir şeyi aklına
bile getirmedi. Bütün dileği kız kardeşini sağ salim eve
getirmekti.”
Bay Tate gezinmeyi bıraktı. Atticus’un önünde durdu.
Sırtı bize dönüktü. “Ben pek iyi bir insan değilim,” dedi.
“Ama Maycomb’un şerifiyim. Bu kasabada doğdum, burada
yaşıyorum. Kırk üç yaşındayım. Burada olan her şeyi bilirim.
Hiç sebepsiz yere ölen bir zenci çocuk var. Bu ölümden
sorumlu olan kişi de öldü. Bırakın da bu sefer ölüler ölüleri
gömsün Bay Finch. Ölüler ölüleri gömsün.”
Bay Tate eğilip şapkasını aldı. Şapka Atticus’un yanında
duruyordu. Bay Tate saçlarını geriye itip şapkasını giydi.
“Bir cinayet işlenmesine engel olmaya çalışırken o adamı
öldürürseniz suçlu sayılmazsınız,” dedi. “Belki de kasabaya
her şeyi benim anlatmamı, hiçbir şeyi örtbas etmememi
istersiniz. O zaman ne olacak biliyor musunuz? Benim karım
da dahil bütün hanımlar, adamın kapısını çalıp yardım etmek
için ellerini uzatacaklar. Bana sorarsanız Bay Finch, bu
kasabaya büyük bir iyilikte bulunmuş tek insanı, o çekingen
tavırlarıyla ortaya çıkarıp göstermek bence günahtır. Ve ben
bu günahı yüklenmek istemiyorum. Söz konusu bir başkası
olsaydı, o zaman iş değişirdi. Ama bu adam olmaz Bay
Finch.”

Bay Tate ayakkabısının burnuyla döşemede bir oyuk
açmaya çalışıyordu. Burnunu çekti. Sonra sol kolunu
ovuşturdu. “Ben hâlâ Maycomb şerifiyim Bay Finch,” dedi.
“Bob Ewell kendi ekmek bıçağının üstüne düştü ve öldü. İyi
geceler efendim.”
Bay Tate, sert adımlarla verandadan indi. Bahçeden çıkıp
gitti. Arabasının kapısı kapandı. Biraz sonra arabanın
uzaklaştığını duyduk.
Atticus önüne bakarak uzun bir süre oturdu. Sonunda
başını kaldırıp, “Scout,” dedi. “Bay Ewell bıçağının üstüne
düştü. Anladın mı?”
Atticus sanki neşelendirilmek isteniyormuş gibi
oturuyordu. Koşup boynuna sarıldım. Bütün gücümle öptüm.
“Evet efendim,” dedim. “Anladım. Bay Tate haklıydı.”
“Ne demek istiyorsun?” diye sordu.
“Bu, bülbülü öldürmek gibi bir şey olacaktı değil mi?”
Atticus yüzünü saçlarıma gömdü. Ayağa kalkıp
verandanın karanlığında ilerleyince adımlarının eski
dinçliğine kavuşmuş olduğunu gördüm. Eve girmeden önce
durdu. Döndü. Boo Radley’in önünde, “Çocuklarım için sana
çok teşekkür ederim Arthur,” dedi.

Otuz Birinci Bölüm
Boo Radley ayağa kalkınca oturma odasının ışıkları alnına
vurdu. Her davranışı kararsızdı. Sanki elleriyle ayaklarına
güvenemiyordu. O feci öksürüğüyle yeniden öksürdü.
Öylesine sarsıldı ki yerine oturmak zorunda kaldı. Elinin içine
öksürdü... Sonra alnını sildi.
Bunca zamandır orada oturuyordu ve hiç sesi çıkmamıştı.
Yeniden ayağa kalktı. Bana doğru döndü. Başıyla ön
kapıyı gösterdi.
“Jem’e iyi geceler dilemek istersiniz değil mi Bay
Arthur?” dedim. “Gelin.”
Holden geçirdim. Alexandra hala, Jem’in başucunda
oturuyordu. “İçeri gel Arthur,” dedi. “Jem hâlâ uyuyor.
Doktor Reynolds kuvvetli bir uyuşturucu verdi. Jean Louise,
baban oturma odasında mı?”
“Evet efendim. Sanırım.”
“Atticus’la bir şey konuşmak istiyorum. Doktor Reynolds
bir şeyler bıraktı...”
Boo uzaktan Jem’e bakıyordu. Elinden tuttum. Eli
beyazlığıyla ölçülemeyecek kadar sıcaktı. Hafifçe çektim.
Jem’in yatağına doğru getirdim.
Doktor Reynolds, Jem’in kolunu çadıra benzer bir şeyin
altına koymuştu. Boo eğilip örtünün üstünden görmeye

çalıştı. Sanki daha önce hiç çocuk görmemiş gibi yüzünde
çekingen bir merak vardı. Ağzı hafifçe aralıktı. Jem’e tepeden
tırnağa baktı. Eli havaya kalktı. Ama sonra yanına düştü.
“Okşayabilirsiniz Bay Arthur,” dedim. “Uyanık olsaydı
okşayamazdınız ama... İzin vermezdi. Hadi.”
Boo’nun eli Jem’in başı üzerinde kararsızca gezindi.
“Korkmayın, uyuyor.”
Jem’in başını okşadı.
Yavaş yavaş Boo’nun dilini öğreniyordum. Hafifçe elimi
sıktı. Bundan artık gitmek istediğini anladım.
Ön verandaya geçtik. Durdu. Hâlâ elimi tutuyordu.
Bırakmayı da istemiyor gibiydi.
“Beni eve götürür müsün?”
Bunu fısıldamıştı sanki. Karanlıktan korkan bir çocuğa
benziyordu.
Ayağımı merdivenlerin basamağına attım. Durdum. Ona
evimizin içinde önderlik edebilirdim ama evine kadar bunu
yapabileceğimi düşünmezdim.
“Bay Arthur,” dedim. “Kolunuzu şuradan bükün. Şöyle.
Tamam efendim.”
Benimle kol kola girebilmek için bir parça eğilmek
zorunda kaldı. Eğer Bayan Stephanie Crawford üst kat
penceresinden baksa, Arthur Radley’in bana tıpkı bir
beyefendi gibi arkadaşlık ettiğini görecekti.
Köşedeki elektrik direğine geldik. Dill’in burada kaç
kereler durup gözetlediğini, ümit ettiğini, beklediğini
düşündüm. Jem’le ben de buradan kim bilir kaç kere
geçmiştik. Ama hayatımda Radley’lerin kapısından içeri
ikinci kez girdim. Boo’yla verandaya çıkan basamakları
tırmandık. Parmaklarıyla yoklayarak kapı tokmağını bulup

çevirdi. Elimi yavaşça bıraktı. Kapıyı itti. İçeri girdi.
Arkasından kapıyı kapadı. Onu bir daha görmedim.
Komşular biri öldüğü zaman yiyecek, hastalandığı zaman
çiçek getirirler. Bu arada birbirlerine ufak tefek şeyler verirler.
Boo bizim komşumuzdu. Bize iki sabundan bebek, bozuk bir
saatle bir zincir, bir çift şans parası ve hayatlarımızı vermişti.
Ama komşular aldıkları gibi verirler de. Biz ağaç kovuğundan
aldıklarımızı hiçbir zaman ödeyemedik: Biz Boo’ya bir şey
vermedik... İşte içime hüzün veren şey bu.
Eve gitmek için döndüm. Yol boyunca sokak lambaları
göz kırpıyor gibiydiler. Mahalleyi bu köşeden hiç
görmemiştim. Bayan Maudie’nin evi, Bayan Stephanie
Crawford’ın evi ve bizimki... Verandadaki salıncağı
görebiliyordum. Geride Bayan Rachel’ın evi vardı. Bayan
Dubose’un evini bile görebiliyordum.
Arkama baktım. Kahverengi kapının solunda panjuru
aralık bir pencere vardı. Oraya yaklaştım. Önünde durdum.
Döndüm. Gündüz, postanenin köşesi bile görünürdü sanırım.
Gündüz... Kafamda gece sona erdi. Vakit gündüzdü.
Mahalle canlanmıştı. Bayan Stephanie Crawford son haberleri
anlatmak için Bayan Rachel’ın kapısına gitti. Bayan Maudie
çiçeklerinin üstüne eğildi. Mevsimlerden yazdı. Kaldırımda
iki çocuk uzaktan yaklaşan bir adama doğru sıçrayarak
koştular. Adam elini salladı. Çocuklar adama yetişmek için
birbirleriyle sanki yarış ediyorlardı.
Mevsim hâlâ yazdı. Oğlan, ardından bir olta kamışını
sürüyerek geldi. Bir adam elleri belinde onları bekliyordu.
Yazdı. Adamın çocukları, arkadaşlarıyla birlikte ön bahçede,
kendi buluşları olan küçük bir dramı oynuyorlardı.
Mevsimlerden sonbahardı. Adamın çocukları, kaldırımda,
Bayan Dubose’un evinin önünde kavga ettiler. Oğlan, kız

kardeşinin ayağa kalkmasına yardım etti. Birlikte evlerine
döndüler. Çocuklar kaldırımda gidip geldiler. Yüzlerinden
günün başarıları, üzüntüleri okunuyordu.
Mevsimlerden kıştı. Adamın çocukları kapının önünde,
alev alev yanan bir evi seyrederek tir tir titriyorlardı. Bir
adam yolun ortasına çıktı. Gözlüklerini düşürdü. Ve bir
köpeği vurdu.
Yeniden yaz geldi. Adam çocuklarının kalplerinin
incinmesine tanık oldu. Yeniden sonbahar geldi. Ve Boo...
Çocuklar ona gerek duyuyorlardı.
Atticus haklıydı. Bir keresinde, “Bir insanın
ayakkabılarını giyip bir süre onlarla gezinmedikten sonra o
adamı tanıyamazsınız,” demişti. Yalnız Radley’lerin
verandasında durmak bile yeterdi.
Sokağın ışıkları, yağan yağmurla tozlanmış gibiydi. Eve
dönerken kendimi epey yaşlanmış saydım. Burnumun ucuna
baktığımda küçük küçük boncuklar görüyordum. Şaşı
baktığımdan başım dönüyordu. Bunun üstüne vazgeçtim.
Yarın Jem’e anlatılacak ne çok şey var diye düşündüm. Bu
fırsatı kaçırdığı için o kadar üzülecekti ki belki de günlerce
benimle konuşmayacaktı. Eve doğru yürürken, Jem’le
büyüyeceğimizi, belki de geometriden başka öğrenilecek bir
şeyin kalmayacağını düşünüyordum.
Evimizin merdivenlerini koşarak çıkıp içeri girdim.
Alexandra hala yatmıştı. Atticus’un odası da karanlıktı. Jem
kendine geliyor mu diye baktım. Atticus, Jem’in odasındaydı.
Yatağının yanında oturuyordu. Bir kitap okuyordu.
“Jem daha uyanmadı mı?” diye sordum.
“Uyuyor. Sabaha kadar uyanmaz.”
“Siz oturacak mısınız?”
“Bir saat kadar. Sen yat Scout. Uzun bir gün yaşadın.”

“Ben de biraz sizinle otursam iyi olur.”
Atticus, “Nasıl istersen,” dedi. Atticus her zamanki gibi
düşünceliydi: Daha yanına oturur oturmaz uykum geldi.
“Ne okuyorsunuz?” diye sordum.
Atticus kitabın kapağını çevirdi. “Jem’in kitaplarından,
Gri Hayalet diye bir şey.”
Birden uykum kaçtı. “Niçin bu kitabı seçtiniz?” diye
sordum.
“Bilmiyorum tatlım. Onu almışım işte. Okumadığım
kitaplardan.”
“Yüksek sesle okur musunuz Atticus? Öyle korkulu bir
romandır ki.”
“Bir süre için korkulu şeylerden uzak dur.”
“Atticus, ben hiç korkmadım ki.”
Kaşlarını kaldırdı. “Bay Tate’e anlatmaya başlayıncaya
kadar hiç korkmadım,” diye atıldım. “Jem de korkmadı.
Uyanınca sorun. Sonra, hiçbir şey kitaplardaki kadar korkunç
değil.”
Atticus bir şey söylemek için ağzını açtı. Fakat vazgeçip
kapadı. Kitabına döndü. Yaklaştım. Başımı dizine dayadım.
“Hımmm,” dedi. “Gri Hayalet, Yazan Seckatary Hawkins,
birinci bölüm...”
Uyumamak için dayandım. Ama yağmur öyle güzel
yağıyordu, oda öyle ılık, Atticus’un sesi öyle tok ve dizi öyle
rahattı ki, uyuyakalmışım.
Bana birkaç saniye gibi gelen bir süreden sonra beni
ayağa kaldırdığını, odama yürüttüğünü fark ettim.
“Okuduğunuz her kelimeyi duydum,” diye mırıldandım.
“Uyumamıştım. İsterseniz anlatayım... Bir gemiden ve Üç
Parmaklı Fred ile Stoner’dan söz ediyordu...”

Atticus pantolonumun askılarını indirdi. Beni kendine
yaslayıp pantolonu ayağımdan çekip çıkardı. Bir eliyle beni
tutup öteki eliyle pijamalarıma uzandı.
Beni yatağıma götürdü. Oturttu. Bacaklarımı kaldırıp
örtülerin altına soktu. “Ve Fred’i izlediler, ama hiçbir zaman
yakalayamadılar. Çünkü neye benzediğini bilmiyorlardı.
Atticus, sonunda onu gördüklerinde, kendilerinin düşündüğü
şeylerin hiçbirini yapmadığını anladılar... Atticus, o çok iyi
bir insan...”
Atticus örtüleri boynumun altına kadar çekip yanlarımı
sıkıştırdı.
“Yakından tanıdığında bütün insanlar iyidir Scout.”
Işığı söndürdü. Jem’in odasına geçti. Bütün gece orada
oturup bekleyecekti ve Jem sabahleyin uyandığında Atticus’u
başucunda bulacaktı.
